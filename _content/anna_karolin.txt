---
nimi: Anna Karolin
tiitel: väitleja
---

# Teeme ära haldusreformi

Pea iga sotsiaalselt uuenduslik idee, mida tahta Eesti sotsiaalsektoris ellu viia, jookseb muu hulgas ühe suure takistuse otsa – omavalitsuste suutlikkus. Avalike teenuste kvaliteeti ja pikaajalist mõju on praegu võimatu süstemaatiliselt hinnata, uuendusi ei saa vaeste valdade tõttu teoks teha ja probleemide analüüsi raskendab vastumeelsus kulutada nende lahendamisele raha ja vaadata otsa oma võimetusele. Eesti tööealise elanikkonna vähenemist ei suuda haldusreform muidugi pikas perspektiivis mõjutada, küll aga võimaldaks see teha hüppe tootlikkuses, hakates lahendama inimeste tahtest sõltumata ette tulevaid probleeme. Näiteks riskioludes lapsed ja noored, alkoholi ja vaimse tervise probleemidega inimesed või lihtsalt vaesed vajavad ambitsioonikaid, nutikaid ja kogukonnapõhiseid lahendusi ja seega ka võimekaid omavalitsusi. Selliste gruppidega tegelemine võib tunduda küll kulukas, aga on seda väärt – kaua igatsetud kumulatiivne hüpe tootlikkuses ei tule veel ühest idufirmast, vaid oma eluga hästi hakkama saavatest ja rahulolevatest inimestest. Paljud sotsiaalprobleemid vajavad just kogukonnapõhiseid lahendusi ja see eeldab toimivat kogukonnahaldust. Haldusreformi detailse kava väljatöötamiseks toetuksin muidugi ekspertide soovitustele (nii ministeeriumitest kui ka väljastpoolt), ühtteist on ka juba ära hinnatud. (https://haldusreform.wordpress.com/uuringud-kavad/).
