---
nimi: Anna-Maria Penu
tiitel: vabakutseline ajakirjanik
---

# Seame elu riigi poliitika(te) keskpunktiks

Eesti majandus-, sotsiaal-, keskkonna- ja välispoliitika eesmärgiks ning keskseks punktiks peab saama elu (pean siin silmas nii inimelu kui ka loodust, täpsemalt ökofeminismi ja feministlikku majandusteooriat), mille (alal)hoidmise vahend on kapital, aga mitte kapital (nagu meie neoliberaalses paradiisis praegu), mille (alal)hoidmise ja kogumise vahend on elu (nii inimeste kui ka loomade elud ja loodusressursid).

Peame muutma Eestis valitseva väärtuste võrgustikku ja asetama kapitali kogumise asemel peateemaks elamisväärse elu võimaldamise ning tooma poliitilisele areenile sellega seotud ning siiani sageli nähtamatuna püsivad elu alalhoiu, hooldusküsimuste ning taastootmise protsessid. Seega tuleb meil rääkida suhetest, tegevustest ja institutsioonidest, milles osaleme ja mida taastoodame, et käituda, teha ja tunda teistmoodi. See tähendab hüljata meid teistega vastandava individuaalsuse, metsiku konkurentsi ja alati kasu saamise eesmärgil tegutsemise. Siin ei kuulu kriitika ainult poliitikute ja turgude vastu, vaid me sihime palju avaramalt, palju kõrgemale. Meie ihule (seega elule) tunduvalt lähemale.

Elu riigi majanduspoliitika keskpunkti asetamine ei transformeeri poliitiliselt mitte ainult ühiskondlikke ja majanduslikke suhteid, vaid meie kõigi elukvaliteeti.
