---
nimi: Aune Valk
tiitel: psühholoogiadoktor
---

# Muudame Eesti riigiidentiteedi avatuks



Eesti viimase 20 aasta lõimumispoliitika on olnud peaasjalikult suunatud keeleõppele ja kodakondsusteemadele. Tulemused on olemas: eesti keele oskus alla 25-aastaste hulgas on kordades parem kui vanuses 50+ ning kodakondsuseta isikute hulk on aeglaselt vähenenud. Samas pole nooremate hulgas seotus Eesti riigiga vanemaealistest palju tugevam, muid tegureid (nt keeleoskus, kodakondsus) arvesse võttes on see isegi veidi nõrgem. Paljud venekeelsed tajuvad integratsioonipoliitikat assimilatsioonisurvena, mis aga ei tekita soovi assimileeruda, vaid hoopis nõrgendab seotust riigiga.

Üks võimalus avada Eesti lõimumispoliitikas uus lehekülg on ümber mõtestada Eesti riigiidentiteedi etnosepõhisest avatud identiteediks, mida oleks lihtne omaks võtta ka eestivenelastel, välismaal sündinud Eesti juurtega lastel või siia tööle tulnud IT-spetsialistidel  (või teistel) mistahes riigist. Avatud riigiidentiteeti on vaja, et saaksime sisuliselt rääkida integratsioonist ehk identiteedi mõistes kuulumisest kahte kultuuri. Et oleks lihtne olla korraga nii venelane kui ka eestimaalane ja eurooplane. Muu hulgas tähendaks see näiteks vene keeles loodud Eesti kirjanduse õpet kõigis koolides, ning laiemalt kõigi siin elanud ja elavate rahvaste rolli avamist positiivsemas võtmes, kui seda seni tehtud. Vahest tähendaks see ka püüdu ette kujutada, kes ja kus me oleksime, kui Eestis poleks tegutsenud Lotman, kui Konstantin Vassiljev poleks löönud ühtegi väravat, kui Saksa kaupmehed poleks ehitanud Tallinna vanalinna või rootslased rajanud Tartu Ülikooli. Identiteet on loodud ja kujundatud, seda saab kas taasluua või ümber kujundada hariduse, meedia ja avalike ürituste kaudu. Lõimumine on kahepoolne protsess nagu identiteetki – kumbagi ei saa teha või omaks võtta ühepoolselt, aeg on ka eestlastel sellesse protsessi rohkem panustada.