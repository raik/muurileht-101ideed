---
nimi: Berk Vaher
tiitel: kirjanik
---

# Muudame valitsemise jobuvabaks

Esindusdemokraatia tähendab ideaalis seda, et rahvas (valijaskond) delegeerib võimukandmise neile, kes selles kõige kompetentsemad. Ma tahan hääletada selle poolt, kes on riigi või kohaliku omavalitsuse juhtimises minust targem – loomulikult peab ta seejuures olema ka nii eetiliselt kui ka maailmavaateliselt vastuvõetav, aga lihtsalt aus ja asjalik inimene võib osutuda üsna kasutuks või lausa kahjulikuks, kui ta on oma rollis ebapädev ja õppimisvõimetu.
 
Praktikas on teadagi asjad ideaalist kaugel. Iga valimiskampaania ajal tuleb tunda piinlikkust tühjade loosungite, pealiskaudse numbritega mullitamise ja suisa jaburuste üle. Paraku pole isegi niimoodi raske suurest hulgast valijatest targemana näida ning nii satuvadki riigikokku inimesed, kelle pädevus ja panus ei õigusta kuidagi neile makstavat palka ja muid hüvesid. Parteiaparaatidele on ilmselt kasulik, et pinke täidab ja käsi tõstab sisuliste pretensioonideta keskpärasus, aga riik ja rahvas kannatab Peteri printsiibi mõjude all.
 
Seega kordan ideed, mille juba varem olen välja käinud (Vikerraadio päevakommentaaris „Vali targalt, vali targem“, mis oli eetris 12. septembril 2013 ja on tänini loetav aadressil http://uudised.err.ee/v/arvamus/92c6fc35-436f-4b1b-95d3-d0e58bd0cf94): kandidaadiks pürgijad peavad sooritama eksami, riigikokku pürgijad niisiis ennekõike riigikogu ja valitsuse teemadel. Pool sellest võiks olla üldine ja kõigile ühine, teine pool kandidaadi valitud valdkonnas. Eksamitulemuste avalikustamine on kohustuslik ja läbikukkunud kandideerima ei pääse. Ehk on see utoopiline – aga miks peaksime tipus tainapäid taluma?  
