---
nimi: Brit Kerbo
tiitel: kodanikuaktivist
---

# Anname lastevanematele lisahääle

Minu idee on anda lastevanematele valimisõigus oma laste eest, sest lapsed on meie väärtuste ja kultuuri edasikandjad, meie tulevased töökäed ja maksumaksjad. Selle idee eesmärk on põhimõtteline poliitiline muutus, mis väärtustab perekonda. Kuigi see võib tunduda mõnele ühiskonnagrupile ebaõiglane, pole eesmärk kuidagi alavääristada lastetuid. Lihtsalt praegu on poliitikute lubadused kaldu nende poole, kes tegelikult ühiskonda ülemäära edasi ei vii. Ma ei taha midagi ära võtta pensionäridelt, kuid tahan, et perede hääl kõlaks valjemini.

E-residentsuse kõrval saaks Eesti siin olla suunanäitajaks teistele vananeva ühiskonnaga lääneriikidele. Me kõik ju kipume jagama sedasama probleemi. Kui tõstame pered pjedestaalile ja mõtestame demokraatia pisut ümber, toob see kaasa paradigma muutuse.

Hetkel on u 250 000 esinduseta kodanikku, st esindusdemokraatia, kus kodanikkonnast on esindatud ca 2/3 (või 3/4). Nende huvide esindamine vaid vanemate häältega ei ole piisav, et laste huvid tegelikult tagatud saaksid.

Vanema valimisõigust peaks käsitama ja administreerima kui üht peretoetust. Saajate ring peaks olema sama. See saadakse lapse eest, kuid saaja ja teostaja on vanem (nagu ka lapsetoetuse ja muude peretoetuste, vanemahüvitise jt puhul). Lapsed peaksid tervikuna minema ühe vanema n-ö kontole, vaikimisi emale. Kui ema seda õigust ei kasuta, saab laste eest valida isa. Põhimõtteliselt peaks saama iga lapse puhul valida erinevaid isikuid või erakondi.

Administreerimine peaks olema sarnane lapse pealt arvestatava tulumaksuvaba miinimumiga tuludeklaratsioonis ‒ eeltäidetud deklaratsioonis on nad emal (st peretoetuse saajal). Kui ema nad sealt kustutab ja oma deklaratsiooni ära kinnitab, kanduvad nad automaatselt isale. Praktikas ei saa isa neid ema tahte vastaselt oma deklaratsiooni panna. “Ema” tähendab siin isikut, kellele laekub peretoetus, kuid tegelikult jääb see peresiseseks kokkuleppeks nagu peretoetuste või vanemahüvitise saaja puhul.
