---
nimi: Darja Saar
tiitel: SA Entrum tegevjuht
---

# Väärtustame Ida-Virumaad erinevate algatuste kaudu

Ukraina sündmused aitasid meil teadvustada meie idapiiri piirkonna olulisust, see aitas samuti aru saada, et põhimõte „õpi keel selgeks, siis saad meie liivakastis mängida“ ei õigustanud ennast. Piirkond sai küll kahekümne aastaga juurde inimesi, kes vähemalt paberi põhjal eesti keelt oskavad, kuid Ida-Virumaa on mentaalselt väga kaugel kõigest sellest mille poolest Eestit nimetatakse Euroopa üheks kõige kiiremini arenevaks riigiks: idufirmad, infotehnoloogia, rikas kultuurielu ja valmidus seda maailmale tutvustada.


Piirkonna arengu huvides tuleb tagada maakonna uuenduste ja tehnoloogia jätkusuutlikkus, mille eelduseks ei ole ainult ilusti remonditud koolid, teed ja muu infrastruktuur, vaid igapäevaste metoodikate, seadmete, oskuste ning uuemate formaatide kohale toomine. Tundub, et siin ei leidu kriitilist massi Technopoli, MakerLabi või Garage48 jaoks – aga tuleb veel proovida ja sobitada, harjutada kohalikke inimesi, anda mõista, et nemad ei ole ääremaal unustatud, vaid on vajalik osa kogu Eesti tänapäevasest innovatsioonist ja tehnoloogiast. Oluline on tagada Eesti parimate saavutuste levitamist ka Ida-Virumaale ning seda eelkõige sobiva ettevõtluskeskkonna loomise kaudu, miks mitte ka fiskaalpoliitika kaudu, maksusoodustused kultuurikorraldajatele ja ettevõtjatele, kes on valmis looma Ida-Virumaa uusi algatusi, viima sinna oma tootmisi ja tegevusi.

