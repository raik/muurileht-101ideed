---
nimi: Eik Hermann
tiitel: EKA külalislektor
---

# Lahendame Eesti elamufondi pika perspektiivi probleemid

Riigi üks mõte võiks olla, et sellel tasandil saab teha küll paljudele kasu andvat, aga sedavõrd kaudselt, et see ei ole teisendatav puhaskasumiks või millekski, mis eraettevõtjat otseselt motiveeriks.

Üks taolistest asjadest on Eesti elamufondi uuenemise küsimus. Ideaalses maailmas elaks iga perekond just talle sobivas kvaliteetses ruumis. Paraku suudavad seda Eestis endale lubada vähesed. Nagu osutas arhitekt Kaiko Kivi oma magistritöös, on Eesti elamufond uuenenud aastaid aeglasemalt kui peaks, samas kui peatselt vananeb märkimisväärne osa praegustest elamutest.

Selle üks peapõhjusi on, et Eesti elanikkonna põhiosa ei ole nii rikas, et elamute uuenemisprotsessi kinni maksta, nii nagu see on olemasolevate kinnisvaraarenduspraktikate raames seni toiminud. Puudu on jäänud pikast perspektiivist, sest seda ei osata või taheta teha või ei ole seda võimalik endale lubada. 2020. aastal uutele elamutele jõustuvad karmid energiasäästlikkusnõuded vähendavad veelgi lootust, et kinnisvaraturu isereguleerumise teel tekkiv olukord viiks kvaliteetse ruumini.

Ühesõnaga – neisse isereguleeruvatesse protsessidesse oleks vaja süstida uusi nutikaid ja realistlikke ideid, näiteks uusi odavamate hoonete tüüpprojekte, mis sobiksid praeguste olude ja elamisviisidega ning oleksid targemad nõukogudeaegse ruumipärandi vigadest õppimise võrra. Jõudmine ruumini, mis odavuse kõrval oleks (ka vaimses mõttes) kvaliteetne, nõuab pikemat lahenduste otsimise protsessi, mida saab lubada vaid siis, kui seda rahastavad kõik eestlased ühiselt. Töö tulemusi võiks anda kõigile vabalt kasutada.


