---
nimi: Elver Loho
tiitel: kodanikuühiskonna ja internetivabaduse aktivist
---

# Reguleerime kanepituru riiklikul tasemel

Eesti peaks kanepituru riikliku reguleerimise kohe ja põhjalikult üle vaatama. Teiste (osa)riikide kogemus näitab, et kui võtta kanepiturg kurjategijate käest ära ja see korralikult maksustada, siis uimastite tarbimine, kuritegevus ja liiklussurmad vähenevad, tõuseb maksutulu ja vabanevad politseiressursid – saab pühapäevapopsutajate ja potipõllumeeste küttimise asemel püüda päriskurjategijaid.
 
Nii Eesti ühiskonnal kui ka mitmel minu siinsel sõbral on tõsised probleemid alkoholiga ja seda on nukker vaadata. Uuringud ja isiklik kogemus näitavad, et kanepiga võrreldes on alkohol ja tubakas palju kahjulikumad – ma tahan, et mu sõpradel oleks alternatiiv, mis ei hävita tervist ega muuda neid lähedaste suhtes vägivaldseks. Praegu on õige aeg. Legaliseerimislaine on kündmas üle maailma ja praegu ettenägelikult lähenedes on meil võimalik luua sobilik raamistik: spetsiaalsed poed, vanusepiirang uksel, täielik reklaamikeeld jne. Kui ootame veel paar valimistsüklit, tulevad siia legaliseerima juba globaalsed kanepikorporatsioonid, kel raha ja mõjuvõimu ostmaks kõige kasumlikumad seadused. Arendame Eesti ettevõtlust, vähendame kuritegevust ja parandame viinaga retsitud rahvatervist pigem nüüd ja kohe.
