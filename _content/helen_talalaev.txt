---
nimi: Helen Talalaev
tiitel: Eesti LGBT Ühingu president
---

# Võtame kasutusele meetmed kõikide peremudelite kaitsmiseks


Eestis hoitakse ja kaitstakse kõiki peresid sõltumata sellest, kas pere moodustavad üksikvanem lapsega, eri- või samasooline paar lapse/lastega, vanavanem(ad) lastelastega või ka mõni muu kooslus, sh eri rahvustest, religioonidest või nahavärviga inimestest moodustunud pere. Inimeses nähakse eelkõige inimest, mitte tema sugu, seksuaalset identiteeti, rahvust, nahavärvi vm sarnast tunnust. See muudab meie inimesed avatuks, julgeks ja loovaks, sest nad ei pea kartma, et neid nende olemuse ja mõtete pärast alavääristatakse või kiusatakse. Loovad ja julged inimesed toovad ühiskonna edendamiseks kaasa uudseid lähenemisi ja lahendusi.

Selleks tagatakse vajalikud seadusemuudatused, sh nt kooseluseaduse jõustumiseks vajalike rakendussätete vastuvõtmine. Samuti vaadatakse üle perede ja lastega töötavate spetsialistide väljaõpe, et tagada nende avatus ja eri peremudelite heakskiit ning mõistmine. Juba koolitee lõpetanud spetsialistidele võimaldatakse täiendõpet, täiendatakse õpetajakoolituse ja teiste laste ja noortega töötavate spetsialistide õppekavasid ülikoolides. Koolisüsteemis ennetatakse kiusamist ja tagatakse väljaõpe, mis võimaldab koolitöötajatel tõhusalt sekkuda, et lapsed ja noored saaksid areneda turvalises keskkonnas, kus nende pere ja päritolu aktsepteeritakse sellisena, nagu see on, vajadusel ka tuge pakkudes. Üldhariduskoolide õppekavasid ja õppematerjale täiendatakse, et lapsed ja noored saaksid juba koolis ettevalmistuse erinevuste mõistmiseks elus.
