---
nimi: Henrik Kalmet
tiitel: näitleja
---

# Tõstame alkoholiaktsiisi ning keelustame alkoholireklaami



Väga paljud tõsised valupunktid meie ühiskonnas, millega tuleks põhjalikult tegeleda, saavad süvenenumalt uurides tihti alguse just alkoholist – liiklussurmad, töötus (eriti maapiirkondades) ja sellest tulenev regionaalne hääbumine, perevägivald, suitsiidide arvukus, meeste varajane suremus jne jne. Selle asemel, et tegeleda pidevalt tagajärgede likvideerimisega ning nuputada näiteks, kust leida tervishoiusüsteemi ülalpidamiseks lisaraha, peaksime pöörama oma pilgud just probleemide tekkepõhjuste poole ning üritama siin reageerida konkreetsemalt ning resoluutsemalt. Pideva meeletu infrastruktuuri investeerimise kõrval peaksime panustama inimesesse ja siinkohal pean silmas just hoolet ning kaitset, st kaitsma manipulatsiooni eest (alkoholireklaam) neid, kes ennast veel kaitsta ei suuda või ei oska, eriti siis just noori, ja teisi täiskasvanuid nende enda eest (aktsiis). Tihti kasutatakse väljendit, et hädasolijale tuleks kala asemel pakkuda püsivamat tuge ehk õng. Kui see näide meie alkoholipoliitika puhul ümber pöörata, siis võib öelda, et seni on riik suuresti tegelenud tagajärgede lappimisega – on üritatud ära võtta kala, aga püsivamate tulemuste saavutamiseks tuleks minna õnge kallale. Karmim alkoholipoliitika lahendaks palju laiemaid ning sügavamaid ühiskonna valupunkte kui vaid avaliku korra rikkumine vms. Tahaks erakondadelt näha odavate äraostmiskatsete kõrval (stiilis “meiega saad 100 eurot rohkem” vms) natuke omakasupüüdmatut hoolt ja kaitset oma rahva suhtes. Küüniliselt lõpetades võib ju veel lisada, et isegi kui need meetmed ei suuda alkoholi tarbimist vähendada, siis loovad nad vähemalt lisaressursse tagajärgedega tegelemiseks.