---
nimi: Hille Hinsberg
tiitel: Praxise analüütik
---

# Asendame riigiaparaadi ühiskondliku nutikusega



Tunnistan kohe üles, et see pole mingi uus ja originaalne idee. Pealegi on seda ideed laias maailmas juba edukalt ka rakendatud. Vähe sellest, juba annab Euroopa Komisjon selle idee teostamiseks raha! Ning seegi pole veel kõik – toimuvad ka uhked konkursid, auhindamised,  tunnustatakse parimaid ideid ning need leiavad nii investoreid kui ka kopeerijaid. Idee edukust näitabki ju see, kui seda järele tehakse.

Millega tegu? See on sotsiaalne innovatsioon ehk uuendus. Eesti ei erine teistest riikidest – ka meil on rida püsivad, valusaid, keerulisi probleeme, mis ei lõpe ja isegi taastoodavad end nagu nõiaring.

Me ju teame, et riik ei tule kõige sellega – ei tagajärgede ega ennetamisega – üksi toime. Jah, tal on süsteemid: sõltlastele on ravisüsteem, peksjatele kriminaalhooldussüsteem ja tänavalastele lastekaitsesüsteem. Aga teame, et hulgaliselt inimesi jääb süsteemide vahele. Siin pole mõtet õhukese riigi suunas näpuga näidata, vaid leida lahendusi, mis on senisest mõjusamad. Sest kui seda ei tee, oleme kogu ühiskonnaga luuserid – kaotame nende inimeste võimaliku väärtuse  tervete ja toimekate inimestena, hea kvalifikatsiooniga tööjõuna, heade vanematena uuele põlvkonnale.

Minu idee on selline: leiame üles kõik need kohad, kus süsteemidest ei piisa. Kohad, kus on vaja nutikat ja toimivat, mõõdetavate tulemustega lahendust, mida saab püsivalt kasutada, ja mis parimal juhul säästab ka kulusid. Näiteks aidatakse nõustamise ja regulaarsete koduvisiitidega riskirühma kuuluvaid (narkomaanid, töötud, eelnevate õigusrikkumistega) noori toime tulema lapsevanema rolliga, selle asemel et oodata, kuni vastsündinut vääriti koheldakse ja ta ravile või hoolekandeasutusse satub.

Tasapisi võtab uus lahendus järjest laiema ulatuse ning senine süsteem kuhtub, osa temast muutub tarbetuks. Ja niimoodi leiamegi uuenduslikke lahendusi, kuni avastame, et meil ongi ühiskondlikku nutikust rohkem kui riigiaparaati! Inimesed saavad abi, aga avalikku raha kasutatakse mõistlikumalt. Kui suudame sellist tarka tegevust rakendada enamikes teemades, saame oma kogukonna, oma linna ja terve Eesti elu korraldada nii, et pole vaja ülal pidada sellist masinavärki, mis tulemusi ei too. Alles jäävad ainult vajalikud tegevused ja teenused. Selline ülevaatus hõlmab muidugi ka poliitika ja valitsemise korraldust.