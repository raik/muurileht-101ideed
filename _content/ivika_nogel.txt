---
nimi: Ivika Nõgel
tiitel: algatuse „Maale elama“ eestvedaja
---

# Loome verevahetuse linna- ja maapiirkondade vahel!



Idee on luua Eestis sellised keskkonnad, kus saavad kokku maaelu ihkavad ettevõtlikud linnainimesed ja -pered ning neid ootavad maakogukonnad. Selliste keskkondade loomisega on alustatud – olemas on infot vahendav portaal ning iga-aastane mess „Maale elama“.

Tulevikus võiks portaal lisaks vabadele elu- ja töökohtadele sisaldada häid pakkumisi ja ideesid ettevõtluseks ning andmebaasi maale tulla soovijatest, samuti foorumit ning miks mitte ka tutvumisportaali.

Veel oleks vaja, et igas Eestimaa kandis leiduks innustatud n-ö vastuvõtjad, kes oleksid kohapealsed nõuandjad, vahendajad ja maaelu tutvustajad. Nende tegevuseks võiks ka olla Eesti eri paigus linnarahvale suunatud koolituste ja avatud uste päevade korraldamine. Samuti oleks vaja luua võrgustik maaelu kogemise kohtadest, kuhu linnapere saaks enne kolimisotsuse tegemist tulla oma nahal proovima, mida kujutab endast maal küttepuude varumine, lume lükkamine, aiamaa eest hoolitsemine, korstnapühkimine, kogukonnaga suhtlemine jne. Sellisteks kohtadeks sobiksid muu hulgas külamajad, väikekoolid ja loodushariduskeskused.

Idee teostumisel saavad maakogukonnad juurde teistsuguste oskuste ja teadmistega aktiivseid inimesi, kes väärtustavad kogukondlikku ja looduslähedast elustiili ning aitavad maal käivitada ettevõtlust ja muud uuenduslikku tegevust. Samuti tõuseks nende inimeste arv, kes suudavad (maa)elukaugetele ametnikele ja poliitikutele selgitada, millised seadused ja programmid aitavad parandada elu Eestimaal ning ära hoida eestlaste väljavoolu kodumaalt.