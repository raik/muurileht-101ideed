---
nimi: Jaak Urmet
tiitel: kirjanik
---

# Seadusega toidu raiskamise vastu



Kuna Eestis on tohutul hulgal inimesi, kellel on rahalistel põhjustel raske osta elementaarset igapäevast toitu, tuleks lõpetada arusaamatult pillav ja arulagedalt raiskav suhtumine poodidest ja toitlustusasutustest maha kantavasse toitu. See väljendub toidu prügikasti viskamises pärast pakendile märgitud realiseerimiskuupäeva lõppu, mis enamasti ei tähenda ometi toidu söögikõlbmatust. See tuleb humaansel viisil, nt sotsiaalhoolekande vms asutuste kaudu, jooksvalt, igapäevaselt ja süsteemselt kokku viia inimgruppidega, kes selle viisakalt ära tarbiksid. Kuidas see lahendada praktikas ja seadusandluses, on pähkel, mis on väärt puremist. Aga see on puretav pähkel. Hispaanias on see võimalik. Eestis tegutseb selles valdkonnas edukalt küll juba toidupank, kuid see tegevus ei saa jääda üksikute aktivistide ettevõtmiseks, vaid peab saavutama ühiskonnas totaalse ja enesestmõistetava iseloomu. Selleks on muu hulgas vaja vastavat seaduslikku raamistust.