---
nimi: Jaan Aps
tiitel: Sotsiaalsete Ettevõtete Võrgustiku juhatuse esimees
---

# Riigihangetest rohkem kasu kogu ühiskonnale



Iga riigiasutus või kohalik omavalitsus peab ostma tooteid ja teenuseid sellistelt ettevõtetelt, kes suudavad lisaks hangitava toote või teenuse eesmärgipärasele pakkumisele luua avaliku sektori sihtidest lähtudes ka lisakasu. Lisaks optimaalse hinna ja kvaliteedi tagamisele peavad
ettevõtted konkureerima ka majanduslike, keskkonnakaitseliste ja sotsiaalsete lisahüvede loomisel. Taoliste hüvede hulka võivad kuuluda näiteks praktikakohtade loomine noortele, erivajadustega inimeste palkamine või oma teenuse subsideerimine maapiirkondades.

Näiteks Suurbritannias võeti selline seadus vastu juba 2012. aastal (Social Value Act). Vähenevate ressursside tingimustes on avalikul sektoril mõistlik teha koostööd nende ettevõtetega, kes suudavad panustada rohkem kui toote-teenuse pakkumise, töökohtade loomise ja maksude maksmisega. Endiselt on tegemist vaba turumajandusega, lisandub lihtsalt veel üks konkurentsiaspekt (nt lisaks brändi tuntuse suurendamisele või ekspordivõimaluste ärakasutamisele).