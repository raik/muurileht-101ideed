---
nimi: Juhan Kivirähk
tiitel: sotsioloog
---

# Erakonnad avalikust sektorist tagasi vabakonda



Erakonnapoliitika ei tohi olla üks hammasratas riigimasinas, vaid see jõuallikas, mis kõik riigimasina hammasrattad valijate tahte kohaselt liikuma paneks. Selleks on vaja avalik teenistus otsustavalt depolitiseerida ning avada poliitiline maastik vabale ideedekonkurentsile, kärpides otsustavalt praeguste „riigierakondade“ finantseerimist maksumaksja poolt.

Juba 2013. aasta 7. aprillil toimunud rahvakogus arutati läbi ning sõeluti välja terve rida ettepanekuid, mis selle eesmärgi saavutamisele kaasa aitaksid. Need puudutasid erakondade rahastamise ausust ja kontrollitavust, raha mõjuvõimu kahandamist poliitilises otsuseprotsessis; erakondadesisese ja -vahelise konkurentsi ausust; valija hääle kaalukamaks muutmist valimistulemuse otsustamisel; kodanike kaasatust ja laialdasemat osalemist poliitilises protsessis valimistevahelisel ajal ning avaliku teenistuse (sund)politiseerimise peatamist. Ettepanekute paketi esitas kaks päeva pärast rahvakogu toimumist riigikogule Vabariigi President, kuid nüüdseks on neist täide viidud vaid mõni üksik. Sest Eestis valitseb endiselt „… riigiametnike ja parteilaste isandlik suhtumine kodanikuühiskonda“ (Egge Kulbok-Lattik, Postimees 6.01.15) – ollakse veendumusel, et „meie teame paremini, mida teile vaja on!“. Vastuseisus arutlevale demokraatiale on neli riigikogu erakonda ühel meelel.

Demokraatia ja turumajandus on mõlemad head ja vajalikud asjad, kuid neid ei tohiks omavahel segi ajada. Turumajanduslik kaupade ja teenuste konkurents on midagi muud kui ideede ja põhimõtete konkurents demokraatias. Kahe konkureeriva toote puhul saab tarbija eelistada kas üht või teist. Kahe konkureeriva idee puhul oleks aga mõistlik enne konkurendi mahategemist püüda leida nendevahelist ühisosa. Praegune valimiste korraldus asendab aga demokraatliku debati suure supermarketiga, kus erakonnad oma valimislubadused – üks uhkem ja kallim kui teine – riiulitele ritta seavad, et valija saaks sealt endale meelepärase valida. Seejuures murrab iga erakonna ajutrust valimiste eel kõvasti pead, milliste uute ja enneolematute lubadustega eelolevatel valimistel turule tulla. Oma ettepanekutest hoitakse seetõttu kiivalt kinni ning püütakse igati halvustada ja takistada konkurentide ideede realiseerumist. Veelgi vähem on oodatud ideed ja ettepanekud sellesse suletud poliitilisse ringi mittekuuluvatelt ühendustelt ja isikutelt.