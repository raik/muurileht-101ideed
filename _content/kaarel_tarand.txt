---
nimi: Kaarel Tarand
tiitel: Eesti Rahva muuseumi avalike suhete juht
---

# Muudame Eesti põlevkivivabaks



Eesti sulgeb kümne aastaga kõik põlevkivisektori tööstused, samuti kaevandused ja karjäärid, lõpetab kohe investeerimise põlvkivienergeetikasse ja keemiatööstusesse, samuti suleb vastava ala õppekavad ning teadusüksused ülikoolides. Eesti läheb elektritootmises kümne aastaga täielikult üle taastuvenergiale, kasutades tarbimiseks loomulikult rahvusvahelisel vabaturul parima hinnaga saadavat, nagu see toimub juba praegugi. Alternatiiv on, et globaalsete kokkulepete, tooraine- ja inimressursi ammendumise tõttu juhtub see suurte kahjude ja kuludega 20 aasta jooksul niikuinii. Parem ette näha kui üllatuda.


Vahetu kasu Ida-Virumaale on elukeskkonna taastumise algus. Tekib sundus päästa riikliku programmi abil inimesed paratamatult degradeeruvast elukeskkonnast ning ühtlasi aidata sealsetel seni lõimimata elanikel tulla üle eestikeelsesse ruumi, kus nad saaksid õiglaselt osa ühiskonna kõigist hüvedest. Tegemata jääksid tarbetud, ent kulukad, igikestva majanduskasvu usu najal kavandatud investeeringud taristusse. Rahvusvahelisel areenil hakkaks Eesti silma paistma energimajanduslikult sama edumeelsena nagu seni IT-vallas. Eesti ei peaks enam kulutama usalduskrediiti ja jõudu läbirääkimistel mingile taandarenevale majandussektorile eriõigusi kaubeldes ja saaks olla tugev ka rahvusvaheliselt aina olulisemas kliimapoliitika kujundamises, kus on tänaseni tulnud põlevkivi tõttu häbis vaikida.
