---
nimi: Kadri Tüür
tiitel: kirjandusteadlane
---

# Soodustame osaajaga töötamist



„Kui ei jõua tervet rehkendust, tee pool,“ ütles õpetaja Laur, ja Tootsist sai viimaks päris hinnatud ühiskonnaliige. Meie ühiskonnas on palju neid, kes tervet rehkendust ei jõua – omastehooldajad, üksikvanemad, tudengid, ääremaadel elavad inimesed, puuetega inimesed ja pikaajalised töötud. Rääkimata sellest, et kaheksatunnised tööpäevad kujunevad ka paljudel sotsiaalsete komplikatsioonideta inimestel enda ja oma lähedaste heaolu arvelt. Lõpetada tuleb palgakasvu fetišeerimine riiklikus retoorikas, sest palk ei tee tööd, inimene teeb.

Osaajaga töötamine nõuab töösuhetes detailsemaid kokkuleppeid ja suuremat paindlikkust nii tööandjalt kui ka töö tegijalt – kuid pingutus on seda väärt, kui selle tulemusena tunneb senisest suurem hulk inimesi end ühiskonnale vajalikuna ja oma tööpanust väärtustatuna (sealhulgas rahalise tasu näol). Vabatahtlikkus on kena asi, aga kui riik seda palgatöö aseainena soovitab, on see silmakirjalik.

Riik ja riigikogu kui seadusandja saab osaajaga töötamist soodustada näiteks maksuseadustiku muudatustega. Sotsiaalmaksu tuleks maksta reaalselt brutopalgalt, mitte miinimummääras (mis on väikese palga ja osaajaga töötamise puhul ebamõistlikult suur, sageli suurem kui tegelikult kätte saadav töötasu). Võimaliku tagasilöögi pensionisüsteemile korvaksid nendesamade sotsiaaltoetuse saajate senisest paremad võimalused osaleda oma jaksu ulatuses aktiivses töö- ja ühiskonnaelus.
