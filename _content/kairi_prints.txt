---
nimi: Kairi Prints
tiitel: tõlkija
---

# Teeme haigekassa kindlustuse igale kodanikule kättesaadavaks 



Eesti noor vaimuinimene on muutumas *persona non grata*’ks. Inimene, kes elatub sellest, et kirjutab teadusartikleid, tõlgib, teeb kunstiprojekte vms, ei vaja riigi arvates arstiabi. Selliste projektitööde puhul ei sõlmita töölepingut, vaid töövõtu-, litsentsi- jms lepingud. Ja kui sul on kasvõi üks kehtiv litsentsileping (*à la* Sirbi honorarileping 60 eurole kuus), ei saa ennast ka töötuks registreerida, et töötukassa kaudu haigekassa kindlustust saada. Parem ära kirjuta siis üldse, vaid kindlusta ennast töötukassas, mine mõne praktilise oskuse kursusele ja otsi endale päris töö! Paljud haritlased muidugi leiavadki endale päristöö, näiteks osakoormusega õpetajana, kus palk on tihti alla miinimumi (sest teadustööd tehes ei saa väga suure koormusega tööl käia), aga kui miinimumpalga pealt makse maksta, saab ka haigekassa kindlustuse. Paljud suure potsentsiaaliga haritlased aga ei viitsi lõpuks enam kõige sellega jamada, löövad käega ja astuvad “normaalsete inimeste” sekka, mille tõttu kannatab kindlasti eesti kunst ja teadus. Juba seda, et sarnast juttu, mida ma just kirjutasin, peetakse üldjuhul luuserite virinaks, kes endaga lihtsalt hakkama ei saa, näitab, et suhtumine on pehmelt öeldes vildakas ja väga pealiskaudne. Muidugi on neid, kes virisevad virisemise pärast ükskõik mis olukorras, aga on noori, kes tõepoolest sooviksid pühenduda kunstile või teadusele, kui see oleks võimalik.

Et need noored kunstnikud ja haritlased, kes veel üritavad, kõik maha ei sureks, tuleks muuta suhtumist, et “miks meie nende luuserite kindlustuse kinni peame maksma”. Jõuda järeldusele, et tarku inimesi on meil vaja. 
