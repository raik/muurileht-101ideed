---
nimi: Kaur Riismaa
tiitel: kirjanik
---

# Kehtestame vabatahtliku metseenlusmaksu


Väikeriigi kultuuri elusa ja viljakana hoidmine on kulukas töö, milles ei saa loota turumajanduslikule loogikale: toodab tulu – hästi, ei tooda tulu – halvasti, teeme midagi muud.
Maksu eesmärk pole kedagi lisaks koormata, vaid anda inimesele võimalus oma palgataset arvestades annetada soovi korral igal kuul suhteliselt tagasihoidlik summa kultuuri toetuseks.
 
Eesti Vabariigi tööealisee elanikkonna suurus on ca 850 000 (2011. a rahvaloenduse andmetel), millest kõrgepalgaliste osakaal ei moodusta enam kui 10% (loen kõrgepalgaliseks kolme või enama keskmise brutokuupalga (2014. aasta III veerandis 990 eurot) saaja) – max 85 000 inimest. Vabatahtlik metseenlus tähendaks, et inimene võib, aga ei pea maksma kuupalgast 0,5% riigi loodud fondi, mis kuulub kultuurkapitali alla. Võttes näiteks, et need 85 000 inimest teenivad igaüks ca 3000 eurot kuus, laekuks riigile kultuuri toetuseks 1 275 000 eurot, mis annab aastas lisatuluna kokku ca 15,3 miljonit eurot (vrd kultuurkapitali 2014. a eelarve tulud ca 23,4 mln eurot). Vähendades maksumäära poolelt protsendilt veerandile, saame ikkagi aastaseks lisatuluks ligi kolmandiku praegusest kulka eelarvest: 7,65 miljonit.
 
Soliidse sissetulekuga inimesel peaks olema õilistav võimalus kultuuri toetada. Vaadates kultuurkapitali eelarve tuluderida, näib, et eestlaste keele ja kultuuri kestmisesse panustab enim too, kes on kasiino baarist võtnud uue joogi ja paneb suitsuruumis järgmise sigareti põlema. Väikeriigi kultuur ei saa aga püsida ainult haiguslike nähete toel.