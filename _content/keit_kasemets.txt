---
nimi: Keit Kasemets
tiitel: OECD/SIGMA poliitika ja strateegia tiimi juht
---

# Muudame avaliku sektori väiksemaks ja rahvusvahelisemaks



Üks viiest iga avaliku sektori asutuse töökonkursist peaks olema suunatud Eestist väljas elavatele inimestele (nii eestlastele kui ka välismaalastele). Samas ajal tuleks võtta sihiks vähendada avaliku sektori töötajate arvu samas rütmis tööealise elanikkonna vähenemisega, st 1400 töötajat aastas.

Eesti avalik sektor peab muutuma avatumaks ja rahvusvahelisemaks. Nii nagu erasektor, vajab ka avalik sektor seisaku vältimiseks ja üha keerulisemate probleemide lahendamiseks rahvusvahelisi oskusi ja kogemusi, seda igal tasandil ja igas organisatsioonis. Globaliseerunud maailm on mobiilne ja avatud. Selle maailma osa on ka Eesti noored, kes ei defineeri ennast vaid sünnimaa kaudu ja ei näe ennast ilmtingimata pidevalt Eestis elamas. Riik peab näitama, et me tahame välismaal õppivaid noori tagasi, me vajame neid. Sama kehtib kõigi teiste välismaal elavate eestlaste kohta. Siin saab avalik sektor näidata eeskuju. Kui ainult rääkida väljarändest kui probleemist ja mitte midagi praktilist ette võtta, ei saa muutusi oodata.

Samal ajal peab avalik sektor kohanema tööjõulise elanikkonna vähenemisega. Pikas plaanis on riigi ülalpidamiseks hädavajalik, et avaliku sektori osakaal tööjõulisest elanikkonnast ei kasvaks, pigem peaks see vähenema. Praeguse prognoosi kohaselt väheneb tööealine elanikkond (20–64 aasta vanused inimesed, kokku 797 000) kuni 2020. aastani ligikaudu 1% aastas, igal aastal on Eestis keskmiselt 7400 potentsiaalset töötajat vähem. Avalik sektor, kus 2013. aastal töötas 137 900 inimest, peaks kahanema samas rütmis, mis tähendab igal aastal 1400 töökohta vähem.