---
nimi: Kristjan Korjus
tiitel: informaatika doktorant
---

# Fikseerime doktoriõppe stipendiumi Eesti keskmise netopalga tasemele


Doktorandid tegelevad kõige keerulisemate ülesannetega; doktoriõpingute miinimumnõue on hea magistrikraad ning doktorikraad ise on miinimumnõudeks lektori ametikohale. Kuigi ametlikult on doktorant üliõpilane, suhtutakse temasse valdavalt kui töötajasse, ning ta peab lisaks teadustöö tegemisele ka õpetama.

Viie aastaga jõuab näiteks Tartu Ülikoolis doktoritöö kaitsmiseni iga kuues sisseastuja. Kuna see arv on šokeerivalt väike, siis pean seda kordama: kuuest sisseastujast viis (üle 80%) ei jõua nominaalaja ning ühe lisa-aastaga lõpetamiseni. Üle poole sisseastujatest ei lõpeta kunagi. Selline statistika on hea näide doktoriõppe efektiivsuse ja ka kvaliteedi kohta. Mida teha?

Kindlasti oleks vaja tõsta doktoriõppe minimaalne stipendium/töötasu praegusest vähemalt poole suuremaks, et doktorant ei peaks õppimise kõrvalt töötama ja saaks keskenduda teadustööle. Doktorantide stipendiumid on olnud samad viimased kümme aastat, ja on selge, et valdavale hulgale doktorantidest on umbes 400-eurone kuusissetulek liiga väike, et väärilisel määral tööle pühenduda.

Doktoriõppe stipendiumi peaks fikseerima eesti mediaankeskmise netopalga tasemele, mis on hetkel umbes 600 eurot. Antud stipendium oleks minimaalne sissetulek, millele saaksid lisanduda stipendiumid parimatele doktorantidele ja vajalikele erialadele. Väärtustame teaduspõhist Eestit!