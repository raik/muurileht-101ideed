---
nimi: Liisa Past
tiitel: kommunikatsiooniekspert
---

# Kriitiline mõtlemine ja väitlusõpetus igasse kooli



Et me oleksime head kodanikud, peame oskama küsida üksteiselt, valitud otsustajatelt ja riigiaparaadilt nõudlikke küsimusi ja esitada oma nägemust. Selleks peab kool andma aga esmase argumenteerimis-, esinemis- ja kriitilise mõtlemise oskuse. Praegugi on väitlus osa eesti keele riiklikust õppekavast, kuid ainult poolesajas koolis on võimalik sellega eraldi tegeleda. Väitluse eesmärk, nagu seda on paarkümmend aastat edendanud ka Eesti Väitlusselts, on üks – diskussioonis saab määravamaks argumendi jõud, mitte jõuargument. Olgem ausad, kooli juhtkonna ja õpetaja jaoks on ebamugavaid küsimusi küsiv õpilane paras nuhtlus. On poliitikuid ja ametnikke, kes on sama öelnud ka end kuuldavaks tegevate kodanike kohta, olgu teemaks siis Rail Baltica, riigieelarve või sotsiaalpoliitika. Just seetõttu ongi vaja väitlusõpet igas koolis eraldi ainena – Eesti on nii hea, kui kõrget taset meie ise suudame hoida. Ka näitavad uuringud, et väitlusõppest osa saavad noored omandavad paremini ka muid aineid.
