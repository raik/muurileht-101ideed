---
nimi: Madle Lippus
tiitel: Uue Maailma Seltsi eestvedaja
---

# Võtame avaliku ruumi kasutusse



Võibolla sellepärast, et ruumi on meil palju, ei raatsi me seda mitme tegevuse peale raisata – mänguväljak on mängimiseks, park jalutamiseks ja tänav ühest kohast teise jõudmiseks. Samuti on visa kaduma arusaam, et avalikku õueruumi saab kasutada ainult soojal aastapoolel – õues olemiseks sobib ka talv. Sestap võiks parkides olla sageli juba olemasolevatele mänguväljakutele lisaks paviljonikohvikud, mis on avatud ka talvel, et kelgutamise vahepeale saaks sooja teed rüübata. Samuti peaks aktiivse tänavafrondi loomine olema teadlik osa planeerimispoliitikast, sest nii ei seisaks pargid ja tänavad suure osa ajast tühjalt.

Meile kõigile vabalt kasutada oleval avalikul ruumil on oluline osa tervema ja mitmekesisema elukeskkonna loomisel. Nagu ammu teada, loob see võimaluse spontaanseteks kontaktideks inimeste vahel, kes muidu ehk omavahel kokku ei puutuks, või annab võimaluse kokku saada ühe naabruskonna elanikel. Kuid mitte ainult – mõnus melu avalikus ruumis loobki suurel määral linna, see annab positiivse energialaengu ka siis, kui pead ise sealt sel korral mööda kiirustama. Siin käinud turist meenutab käiku veel pikka aega hea sõnaga ning kasud on sees ka kohvikupidajal.