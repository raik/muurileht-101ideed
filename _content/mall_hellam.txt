---
nimi: Mall Hellam
tiitel: Avatud Eesti Fondi juht
---

# Muudame kaasamise kohustuslikuks



Teame, et Eesti on kohati isegi absurdselt aktiivse õigusloomega riik, kuid vabaühenduste  huvisid kaitstes jääb eelnõude ookeanis juba aastakümneid silma üks ja sama asi – parteide- ja ametnikkonna väliste tegijate, nagu huvigruppide ja eestkosteorganisatsioonide tahtmised ja arvamused hulbivad sellel ulgumerel üldjuhul üksinda. Katusterminina „kaasamine“, lihtsamalt öeldes aga oma valdkonna asjatundjate kaasatõmbamine erinevate seaduste ja strateegiate loomisesse on endiselt pigem tüütu lisatöö kui normaalse riigivalitsemiskultuuri orgaaniline osa.


Minu ettepanek on muuta kaasamise senine soovituslik iseloom kohustuslikuks etapiks iga eelnõu puhul, kuni sellest saab elementaarne aabitsatõde. Dokumentide internetti riputamine ei ole kaasamine, vaid parimal juhul informeerimine. Lisaks tuleb rakendada erinevaid osalemise vorme, näiteks muuta rahvakogu arutelupäeva-sarnased juhuvalikul osalejatega aruteluüritused regulaarseks just suuremate poliitiliste otsuste ettevalmistamisel. See praktika mõjutab otseselt meie kodanikuharidust, suurendades kaasarääkimise huvi, kodaniku- ja poliitilise aktiivsuse tõusu, osalemisvajadust, avaliku esinemis- ja argumenteerimisoskust. Seda tuleks võtta kui enesestmõistetavat faasi, normi ja heas mõttes rahvavalgustuslikku tegevust. Kaasamine peab olema algatajate poolt proaktiivne ja toimuma mitte ainult virtuaalsüsteemis, vaid tegelike silmast silma kohtumiste ja ümarlaua-aruteludena.