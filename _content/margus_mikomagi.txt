---
nimi: Margus Mikomägi
tiitel: teatrikriitik
---

# Kõikjale Eestisse inimesekaitsealad



Kogu Eesti muutmine eestlaste kaitsealaks oleks veel mõned aastad tagasi võimalik olnud. Nüüd mulle näib, et oleme sellega hiljaks jäänud. Tuleks luua oaasid inimestele, kes tahavad elada ja omas keeles mõelda, targemaks saada. Oma hoida. Kaitsealad neile, kes ei arva, et Eesti on ainult e-riik. Kes tahaksid, et Eesti oleks elus maa-riik. Oma riik.

Sedagi on üsna naiivne tahta ajal, kui sõnal „väärikus“ puudub tähendus. Aga kaitsealade üks eritingimus olekski, et seal säilitatakse ja hoitakse kadunud väärikust. Kaitsealade asukad kasvavad sealsamas, see ala eristab neid välisest hiilgusest. Nad on eeskujuks.

Nüüdsed looduskaitsealad oma piirides, oma eristaatuste ja reeglitega oleksid inimesekaitsealade rajamiseks just paslikud paigad. Need oleksid siis eestluse ja eestlaste tarkuse keskused. Meie Silicon Valleyd Matsalus, Karulas, Vilsandil… . Et peatada suurushullustus ja hoida oma. Põhjamaa oleme geograafiliselt, targa rahva staatus on aga kadumas. Seal looduskaitsealadel paiknevatel inimesekaitsealadel saaks kokku eri põlvkondade eestikeelne tarkus.

Uku Masingu luulekogus „Roheliste radade raamat“ (1926–1943) on luuletus, kus ta sõnastab:

*„Vaata oma maad, sina käpetu sugu,*

*veereb häda küll põsil, uuristab paled,*

*ikka aga sa sõnad: sest pole lugu,*

*väga kaunid on lääne võluvad valed.“*

Vabadus on väärikus. Ja ei saa ma siin ka Andres Ehinita, kes 2002. aastal luuletas:

*„meie eestlased ja indiaanlased tuleme*

*kolmevärviliste koerte*

*ja maa-aluste lindude maalt*

*aga kuhu me läheme“*