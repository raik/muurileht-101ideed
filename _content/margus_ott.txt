---
nimi: Margus Ott
tiitel: filosoof
---

# Rakendame seadusandluses kujutlusvõimet


Ma alustan kõige põhilisemast – koos- või kaastunne. Pean selle all silmas võimet näha ja kogeda asju ja sündmusi teise inimese perspektiivist. Me üldiselt ei vaatle ega tohikski vaadelda teisi inimesi pelgalt kui objekte, vaid kui siseeluga kogejaid. See on igasuguse ühiskonna alus, mis lõimib erinevaid indiviide ja võimaldab neidsamu erinevusi ka hoida inimesi ühtlustamata, respekteerides teist teisena.

See on ühest küljest väga üldine printsiip, aga teisest küljest avaldub see tuhandel väga konkreetsel moel. Näiteks kui tänavate projekteerijad ja ehitajad seda rakendaksid, siis nad ei paneks jalgratta- või kõnnitee ja sõidutee vahele äärekivi, vaid kujutleksid oma vaimus, kuidas on ratta, rula, rulluisu, lastevankri, raske kohvri vms sel tänaval liigelda, kui juba kahesentimeetrine äärekivi pärsib liikumist märgatavalt. Tõsi, äärekivid pole nii kõrged nagu nõukogude ajal, aga neist pole ka lahti saadud. Lääne-Euroopas on.

Või kõrgemal, seadusandja tasandil, tuleb pärast seaduse rakendumist kujutleda olukorda nende perspektiivist, keda see mõjutab, ja pidada silmas ühiskonda tervikuna – seda, mis ühiskonda rikastab. See on kaasamise mõte. Alati ei saa teha nii, nagu kaasatavad tahaksid, aga alati peab pidama sisulist dialoogi, mille käigus peaksid kõigi osaliste seisukohad mõnevõrra teisenema. Ja kui siin eksida, siis pigem nõrgema poole kasuks.

Siit kasvab välja teine punkt – võrdõiguslikkus. Kuna ühiskondlikus lävimises on teatud inimgrupid eelispositsioonis (rikkad, tugevad, noored, haritud, terved, mehed, eestlased), siis tuleb sisulise võrdõiguslikkuse saavutamiseks toetada enam nõrgemaid pooli ja sellega eraldi vaeva näha. Ainult nii saame nende perspektiivi tegelikult ja sisuliselt kaasata. Nii muutub ühiskond lõimitumaks, eristatumaks ja paremaks.
