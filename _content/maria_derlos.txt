---
nimi: Maria Derlõš
tiitel: Linnalabori urbanist
---

# Muudame paneellinnakud elamisväärseks keskkonnaks



Füüsilise keskkonna arendamise kõrval panustada sotsiaalse ruumi kvaliteeti – inimeste
suhtumine oma ümbritsevasse, elanikuvastutus, naabritega suhtlus jne. Sarnaselt Telliskivis ja Uues Maailmas toimuvale tuleks arendada ka paneellinnakutes kogukondlikkust, omaalgatust ja oskust vaadata tulevikku. Miks ei võiks ka Lasnamäel olla seltsid ja muud organisatsioonid, kes võtavad aktiivselt osa oma elukeskkonna arendamises? Omavalitsuste ja võimukandjate kohustus on siinkohal toetada sellist tegevust, arvestada kohalike elanike kui oma kodukoha ekspertide arvamustega ja olla avatud koostööle.

Paneellinnakud moodustavad suure osa meie elamufondist ning nende ajakohastamine tänapäeva vajaduste ja elanike soovidega on vägagi aktuaalne teema ja aitab tõsta ülipaljude inimeste elukeskkonna kvaliteeti. Kogukondlikkuse edendamine paneellinnakutes aitab murda nende piirkondade kohta levinud stereotüüpe (mis tulenevad enamasti neilt, kes seal ei ela), panustab sotsiaalse sidususe loomisse, keskkonna turvalisusesse ja ligitõmbavusse. Lisaks võimaldab kogukondlik linnaaktivism tuua kokku eri emakeele, sotsiaalse ja kultuuritaustaga inimesi, kuna oma kodukoha parendamise eesmärk on kõigile elanikele mõistetav ja vajalik. Üldiselt on see suur panus tugeva kodanikuühiskonna loomisse.