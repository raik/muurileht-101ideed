---
nimi: Maris Ojamuru
tiitel: Heateo SA tegevjuht
---

# Võtame kasutusele ühiskondliku mõju osakud



Olukorras, kus riigil muutub järjest keerukamaks tegeleda õheneva rahakoti baasilt suuremate ühiskondlike katsumustega, vajame uudseid ja senisest tõhusamaid lahendusi, ühiskonna osaliste koostööst sündivat koosmõju ehk sotsiaalset innovatsiooni.

Sotsiaalse innovatsiooni üks eelduseks on ühiskonna vastuvõtlikkus ning valmisolek luua erinevaid koostöömudeleid sektoriüleselt – avaliku, era- ja vabasektori koosmõjul. Taolise koosmõju loova mudeli peale on maailmas mõeldud juba kaua, ent ühiskondliku mõju osakute (social impact bonds ehk SIB) nimetust kandvat lahendust prooviti esimest korda alles 2010. aastal Inglismaal, kus sektoritevaheline koostöö on rohkem levinud. Nüüdseks on osakute mudel levinud üle maailma ning seda kasutatakse üha suuremate sotsiaalsete investeeringute tegemiseks.

Ühiskondliku mõju osakud on sektoritevaheline koostöö- ja investeerimismudel, mille puhul katsetatakse erainvestorite raha toel uusi lahendusi sotsiaalsektoris. Kui väljavalitud vabaühenduse innovaatiline lahendus toob kokkulepitud aja jooksul paremaid tulemusi kui olemasolevat riiklikku teenust kasutav kontrollgrupp, saavad investorid oma raha koos kokkulepitud intressiga riigilt tagasi. Kui proovitav lahendus eesmärke ei saavuta (st ei ole kuluefektiivsem ja tulemuslikum), jääb investor oma rahast ilma.

Eduka SIBi tulemuseks on lisaks õnnelikele investoritele selle kaudu katsetatav uus ja parem avalik teenus, mis on tulemuslikum (rohkem abi saanud inimesi) ning kuluefektiivsem (kokku hoitud maksuraha). Positiivsed kõrvalmõjud hõlmavad näiteks nüüd tulemuspõhiselt organiseeritud kulurida riigieelarves ning võimekamat vabaühendust. Olgugi et ühiskondliku mõju osakutel on omad piirangud (nende rakendatavus vaid mõõdetavate probleemide peal), aitavad nad kindlasti ka Eestil leida inspiratsiooni oma sotsiaalsektori uuendamiseks ja seepärast töötab Heateo Sihtasutus SIBi mudeli käivitamise nimel.