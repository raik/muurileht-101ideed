---
nimi: Marju Lepajõe
tiitel: usuteadlane
---

# Igale inimesele oma stiil



Eesti riik peab looma eeldused iga inimese oma stiilini jõudmiseks. Euroopa modernismi suurim teene inimkonna ees oli enneolematu olemis-, mõtlemis- ja esteetiliste stiilide rohkuse tekitamine, mis omakorda äratas elu vastu teatavat huvi. Postmodernism on selle rikkuse peaaegu hävitanud! Isikupärase stiiliga kirjanikud, kunstnikud, mõtlejad jt ühiskonna sotsiaalse koe elustajad on enamjaolt surnud. Juba üle poole Eesti noortest on õpiraskustega või püüavad end igati hävitada, psühhiaatriahaiglate laste- ja noorteosakonnad on pilgeni täis, sest noortel ei ole kuigivõrd lootust jõuda praeguses mutritele suunatud Eesti ühiskonnas oma stiilini. Vanemad lahkuvad samal põhjusel välismaale või on depressioonis (füüsiliselt terved inimesed!). Poliitikud otsivad haledat asendust uisuväljadel ning pätid, röövlid ja terroristid viletsates vägivallaaktides. Asjata!

Modernism õpetas, et tee stiilini läheb sõna kaudu, millest sõltuvad teised stiilid. Ainult piltide vaatamise või helide kuulamisega, haistmise, maitsmise või kompimisega jõuavad isikupärani vähesed. Ent sõnaline stiil, inimese vaimne vorm, võime nautida keelelist väljendusvõimet nõuab aega ja rahu, stabiilsust, harjutamist ja head õpetajat, kuid ennekõike pikka ja mitmekülgset lugemist, kannatlikku refleksiooni ja loomingulist eneseväljendust. Ei ole ju hirmsamat õnnetust kui kõneosav inimene, kellel pole midagi ütelda.

Et sõna valdamiseni jõuda, on vaja 

1) viia koolihariduses verbaalsusega seotud ained (kirjandus, keeled, kultuurilugu) kohasesse proportsiooni;
 
2) vähendada vastavate ainete õpetajate nädalakoormust vähemalt poole võrra (10 h nädalas), et nad suudaksid töötada loominguliselt ja individuaalselt; 

3) vähendada lapsevanemate üldine 40-tunnine töönädal 30 tunnile, et vanemad ei häiriks last oma kiirustamisega; 

4) viia koolitee miinimumini; seada maapiirkondades sisse üldine koduõpetajate institutsioon, et lapsi ei veetaks ühest kohast teise; 

5) eelisarendada radikaalselt ülikoolides kõiki humanitaarteadusi õpetajate ettevalmistuse suhtes;
 
6) alandada veini hinda märkimisväärselt (ideaalis pdl veini = kg kartuleid) jne, et motiveerida täiskasvanuid mõtlema elu üle järele nauditavamas vormis. 
Ettepanekute pakett nõuab veel tööd.

Oma stiilini jõudmine võimaldaks lisaks muule hakata taas nautima klišeesid ja see on üks õnne eeldusi. Aga õnnelik inimene suudab teha ka erilise mõtteta töid, st neid töid, mida Eesti tööturg n-ö vajab. Isikupärani jõudnud inimene suudab aga kujundada ka uusi arhetüüpseid vajadusi, milles võivad peituda ennenägematult huvitavad arengud.