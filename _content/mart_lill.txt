---
nimi: Märt-Matis Lill
tiitel: helilooja
---

# Kehtestame raamatutele 0% käibemaksumäära ja kultuuriüritustele soodusmäära



Mina kehtestaks raamatutele Suurbritannia, Iirimaa ja Kanada eeskujul 0% käibemaksumäära. Arvestades digitaalse meediumi arengut ja meie e-riigi kuvandit, võiks kehtestada sama määra ka e-raamatutele. Võimalik kasu raamatute odavamaks muutumisest kaalub märgatavalt üles selle, et tänu käibemaksuvabastusele võidavad ka vähese sisulise kvaliteediga raamatute autorid ja väljaandjad. Kui see ei ole argument ühe maailma levinuima keeleruumi olulisemate maade, sealhulgas parempoolse ideoloogia ühe põhilise kantsi Suurbritannia jaoks, miks see peaks siis olema meil. Eestis on raamatud paljude teiste maadega võrreldes ikka väga kallid. See on tingitud muu hulgas meie maa ja keeleruumi väiksusest ja see ei muutu ilmselt niipea. Samas ei hakata paraku mujal eestikeelseid raamatuid avaldama. Eestikeelse kirjasõna lai levik ja hea käekäik on otseselt põhiseadusega Eesti riigile asetatud kohustus. Lisaks sellele peaks Eesti riigi üheks olulisemaks prioriteediks olema haritud, mõtlemis- ja analüüsivõimeline inimene. Fakt on see, et ilma lugemiseta selliseid inimesi ei teki.
 
Ühtlasi võiks lõpetada jutud käibemaksuerisuste olemuslikust negatiivsusest. See on väheseid hoobasid, millega riik saab otseselt soodustada ja mõjutada lugemis- ja laiemas plaanis ka kultuuritarbimist. Seetõttu võiks kehestada ka praegusest palju väiksema käibemaksumäära kunstisündmustele, etendustele ja kontsertidele ning pikemas perspektiivis ka teistele kultuurivaldkondadele, mis maailma mõtestamise jaoks olulised tunduvad – näiteks ka sellised, mis praegu veel välja kujunemas on. Lähtuda tuleks põhimõttest, et kultuur peaks olema võimalikult kättesaadav võimalikult paljudele. 