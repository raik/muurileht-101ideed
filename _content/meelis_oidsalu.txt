---
nimi: Meelis Oidsalu
tiitel: teatrikriitik
---

# Lõpetame laulupeo riikliku rahastamise



Peame leidma võimalusi loovmõtlemise (mitte segi ajada Valdur Mikita tekstide ja Jaan Tätte lauludega) demokratiseerimiseks. Loovuse jaotumine ühiskonnas on sotsiaalse kokkuleppe tulem, praegune kokkulepe näib eeldavat, et seda esineb plahvatusohtlikes kogustes väikestes loomeliitudes, idufirmades, laboreis või (väärastunud, ebamoraalsel kujul) erakondade juhatusis, ja see on s*** kokkulepe. Kokkuleppe muutmine ei ole ainult poliitikute teha. Nt peaministri hurjutamine selle eest, et ta ei paku suurt narratiivi, kinnistab ebaadekvaatseid ootusi demokraatlikule valitsusele. Peaminister ei tohikski olla n-ö laulupeo üldjuht, ülalt alla tähendust pritsima ja muinaslugusid jutustama, vaid looma tingimused loov- ja kriitilise mõtlemise (mis on teineteist võimaldavad, mitte välistavad nähtused) levikuks, selleks et ühiskondlikud konfliktid kunagi ei lõpeks, ei hanguks väsinud vastasseisudeks, vaid saaksid loovaid lahendusi, mida pakuvad loovad kodanikud, kes on harjunud elama keset huvide, ihade ja teadmiste vastandumist, ilma et nad katki läheks. Ihalus ühtsuse, koosmeele, laulupeotunde järele on olemuselt totalitaarne ja kodanikuaktiivsust tasalülitav. Oma isiklikust piiratud kogemusest võin öelda, et kaks aastat USA sõjakooli õpetasid (enese)kriitilist loovmõtlemist kokku rohkem kui Eesti koolides veedetud 15 aastat, nii et ehk tuleks ka haridussüsteemis julgemaid muudatusi ette võtta, mis ei päädi värske betooni ja blankettide lõhnaga.