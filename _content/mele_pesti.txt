---
nimi: Mele Pesti
tiitel: toimetaja ja tõlkija
---

# Loome Eestisse kaugtöökontorite võrgustiku



Teeme Eestist maa, mille igas nurgas saab mõnusalt elada, tööd teha ja aega viita. Üks konkreetne idee, mis selle eesmärgi poole viiks, oleks kaugtöökontorite võrgustik. Pealinnaväline Eesti vajab rohkem poolavalikku ruumi, mis inimesi ühendaks. Väikelinnades, huviliste olemasolul ka vallakeskuses või külas võiks olla netiühendusega kontoriruumid, mida asukohta sisse kirjutatud inimesed, enamasti need, kes muidu sülearvutiga kodus sohvanurgas pusivad, võivad kasutada igasuguseks tööks. Oma kogunemiskoht annaks vabakutselistele koostöövõimaluse ja julgustaks ammu maale kolimisest unistanuid, aga isolatsiooni jäämist kartnuid unistust teoks tegema. See tooks kasvõi üheks eluperioodiks ülerahvastatud pealinnast väikelinnadesse väikelastega pered, kel on võimalik osakoormusega (kaug-)tööd teha; annaks nädalalõpu veetjatele võimaluse kodukohas veidi kauem olla ja töötada mõne päeva kaugkontorist; annaks ühe lisapidepunkti kõigile, kes eelistavad rahulikumat elustiili pealinnast eemal. Ja tooks külla või väikelinna veidi värskemaid tuuli.

Kaugkontori atmosfääri määraksid püsikasutajad, kes võiksid osa ruumidest kujundada kas väikeseks mõttetalgute paigaks (ka väljasõidukoosolekuteks teiste Eesti paikade asutustele), kohalikuks kultuurikeskuseks või avada seal hoopis väikese kohviku või lastehoiu. Pärast esialgu rahaliselt toetatud perioodi võiks rahastamine olla jagatud kohalike püsikasutajate vahel.

Ei riigil, omavalitsustel ega ettevõtjatel ole piisavalt vahendeid/motivatsiooni, et luua n-ö äärealadel ehk väljaspool Tallinna uusi töökohti. Kui alternatiivsete lahenduste loomine on juba inimeste endi kätte antud, siis võiks neid veidi aidata. Eesti on tuntud start-up-kultuuriga maa, Eesti võiks olla ka maa, kus igas kaunis paigas on mõnus ja lihtne tööd teha ja mõttekaaslasi leida.