---
nimi: Mihkel Kunnus
tiitel: semiootik
---

# Kohustuslik ajateenistus kõigile gümnaasiumi (või ametikooli) lõpetanule



Arusaadavalt peab nii kõikehõlmav ajateenistus olema praegusest sedavõrd mitmekesisem, et korrektsem oleks anda sellele ka teine nimetus, näiteks elumalev. Üks osa sellest võiks ollagi midagi kunagise EÜE-laadset.

Ajateenistusse selle praeguses tähenduses pääseks ainult n-ö füsioloogiline eliit, teistele oleks see eelkõige tööpraktika, võimalikult universaalne ellujäämiskursus ja sissejuhatus iseseisvasse ellu.
 
1. Ajateenistuse nõrgaks kohaks on peetud seda, et sellest kohustusest on liiga palju võimalusi  kõrvale hoida. Kuna elumalevast kellelgi pääsu pole, kaob mõte ka kõlbmatust simuleerida. Koht leitaks maksimaalselt kõigile: puuetega inimestele, rasedatele, väikelastega inimestele jne. 

2. Noored ei kaoks pärast koolikohustuse lõppu joonelt välismaale seiklema või õppima, vaid kasvataksid aastakese juuri.

3. Elumaleva rühmad kompletkteeritaks segarahvuslikult: nõnda integreeritakse ja kümmeldakse keelt, vennastutakse ühistes katsumustes ja saadakse mõningast isamaalist kasvatust parimal moel.

4. Eelnenud elu materiaalne tase elumalevasse ei ulatuks, st lõimumine toimuks ka sotsiaalsete kihtide vahel, peale keelekümbluse oleks see ka klassikümblus.

5. Elumalev oleks rangelt tubaka-, alkoholi- ja narkootikumivaba ning juurutaks positiivseid sõltuvusi (nt sport, eneseharimine). Noored saaksid aimu elust ilma meelemürkideta ja ennasthävitavate elustiilideta. Küllap paljud jääksidki suitsupriiks.

6. Noortele inimestele oleks niiviisi organiseeritud minimaalnegi praktikakogemus, kena linnuke CV-s. Ja mis väga oluline – tööharjumuse alge, praktilised oskused, koostöökogemus.
