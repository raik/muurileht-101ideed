---
nimi: Olesja Rotar
tiitel: kultuuriajakirja PLUG peatoimetaja
---

# Anname igale Eesti elanikule õiguse omandada emakeel kõrgel tasemel



Eelmise sajandi üks suurimaid filosoofe Ludwig Wittgenstein ütles, et „kui me räägiks teist keelt, tunnetaks me maailma natuke teisiti”. Wittgensteini õpetuse järgi ei määra sõnade tähendust asjad, vaid sõnade kasutamise viis. Sõnu ei kasutata mitte ainult grammatika- ja loogikareeglitele, vaid eelkõige elu reeglitele toetudes. Seega on keel eluvorm. Elu realiseerub keele kaudu. Ja milline elu see on, kui sa ei valda oma emakeelt (palun emakeele valdamist mitte segi ajada oskusega vestelda pereringis igapäevaelu teemadel)?

Eesti seaduste järgi on meie riigis tähtis vaid eesti keel ja selle oskus, mis siis, et vene keel on peaaegu 30% suuruse elanikkonna emakeel. Seda pole vaja. See segab kodanike mõtteviisi ühtlustamist. Federico Fellini on öelnud: „A different language is a different vision of life”.

Mina aga viiks ellu poliitikat, mis annaks igale Eesti elanikule võimaluse omandada oma emakeel kõrgel tasemel. Eeskuju võiks võtta Rootsist. Seal kehtib seadus, mille järgi peab iga muukeelne laps eelkoolist alates saama vähemalt ühe emakeele tunni nädalas. Rootsis on muukeelseid lapsi uuritud 1980. aastatest ning on tõestatud, et teise keele omandamiseks kulub 4–7 aastat, võõrkeeles tasub teisi ained õpetada alles siis, kui teine keel on tõesti heal tasemel omandatud.

Tallinna Ülikooli Psühholoogia Instituudi korraldatud uuringust selgub, et vene lapsel on Eestis õige aeg hakata täie tõsidusega eesti keelt õppima alles kaheksandas klassis. Enne seda peab ta õppima oma emakeeles, et tema isiksus saaks vabalt välja kujuneda (http://opleht.ee/18492-eesti-keel-vene-koolis-tode-ja-oigus/).

Aitab aga kriitikast. Mida ma pakun? Jätta eesti keel vene koolides eesti keele tundidesse. Keele omandamiseks peaks piisama hea õppemetoodikaga 4–5 keeletundi nädalas väikestes rühmades kümme aastat järjest. Lisaks pakun koostada teadusalade terminoloogiasõnastikke, mis oleksid abiks Eesti ülikoolidesse astuvatele koolilõpetajatele.