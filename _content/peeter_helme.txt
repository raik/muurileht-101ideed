---
nimi: Peeter Helme
tiitel: kirjanik ja kriitik
---

# Saavutame keele- ja rahvuspoliitikas erakondadeülese konsensuse



Ka veerand sajandit pärast taasiseseisvumist on Eesti arengu ja julgeoleku seisukohalt suurim probleem rahvusküsimus. Üldiselt on riigikogu eri koosseisud ja valitsused suhtunud sellega seotud probleemipuntrasse üheselt ning edusamme on kahtlemata tehtud.

Just edusammude tõttu on häiriv, et üht või teist üksikküsimust püütakse kasutada lühinägelikes parteipoliitilistes huvides. Konkreetsemalt pean silmas oportunistlikku libisemist topeltkodakondsuse poole või kakskeelsuse üha suuremat talumist nii avalikus ruumis kui ka näiteks teaduses olukorras, kus samas sõnades kurdetakse eesti keele positsiooni ja arenguvõimaluste üle.

Kõne all on ikkagi Eesti püsimajäämine riigi, rahva ja kultuurina ning on andestamatu, kui erakonnad püüavad lõigata lühiajalist kasu, ajades taga ühe või teise huvigrupi heakskiitu.

Minnes veidi laiemaks, ei olegi küsimus ainult selles valdkonnas – probleeme on ju mujalgi alates laste toimetulekuküsimusest ja lõpetades vanadekodude seisundiga –, vaid poliitilises kultuuris, mis pole aastatega mitte paranenud, vaid halvenenud.

Hea näide on ka möödunud aastal suure kisa, vähese ettevalmistuse ja rahva enamuse arvamusest üle sõitmisega vastu võetud kooseluseadus – siingi näeme kitsa huvirühma ja lühiajalise poliitilise kasu otsimist. Selle asemel et probleem lahendada, külvati pingeid. Sama puudutab Eesti keele-, kodakondsus- ja hariduspoliitikat – ühe või teise seltskonna huvides langetatavad otsused ei aita lahendada midagi, küll aga võib mõtlematu käitumine seni saavutatu uppi lüüa.