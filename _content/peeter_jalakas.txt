---
nimi: Peeter Jalakas
tiitel: teatrijuht
---

# Inimlik õnn riiklikuks sihiks



Arvan, et üks olulisemaid asju on sõnastada meie riigi kaugem eesmärk: kuhu me liigume ning mida oluliseks peame. Nii asetuvad mitmed lootusetuna tunduvad vaidlused ja suundumused selgele foonile, aidates meil hinnata omi valikuid ja igapäevaelu korraldust. Enda jaoks olen selge vastuse leidnud – ma ei tea riigipidamisele ühtegi paremat õigustust kui õnnelikud kodanikud. Jõukus, tervis, keskkond ja kultuuriline mitmekesisus on küll vajalikud eeldused, kuid ükski neist pole eesmärgina piisav. Kõigile neile saab lisada küsimuse: milleks. 


Et olla õnnelik, kõlab loogiline vastus. Et elada oma elu õnnelikult. Inimliku õnne riiklikuks sihiks seadmine on muideks ka majandusarengut silmas pidades ainus mõistlik valik – õnnelikud inimesed kipuvad olema produktiivsemad ja innovaatilisemad. 


Lisaks vajab sellise lihtsa ja esmapilgul naiivse eesmärgi sõnastamine ja järgimine julgust ja enesekindlust. Need aga on omadused, mis tänases ebakindlas maailmas vägagi abiks on.
