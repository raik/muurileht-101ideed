---
nimi: Peeter Laurits
tiitel: kunstnik
---

# Maksustame pangandussektori tulud



Kas te teate, kui suur on laenuprotsent, kui pangalt raha laenate? See on päris suur, vaadake järele ja pange kõrva taha. Aga kui suur on laenuprotsent siis, kui pank teie käest raha laenab? See on nii väike, et ei taha meeldegi jääda, enamik pankades on see alla poole protsendi aastas kogu selle raha eest, mida te olete sunnitud pangas hoidma. Keskmisest inflatsioonimäärast ei kata see veeranditki.

Kas te teate, mida pangad teilt laenatud rahaga teevad? Seda ei tohi keegi teada, see on kuulutatud ärisaladuseks, sest need on riskantsed ja inetud asjad. Pangad mängivad teie rahadega börsil ja võtavad arutuid riske. Nad ostavad teie raha eest seadusi ja valitsusi, orkestreerivad majanduskriise ning finantseerivad mahhinatsioone, milles te mitte mingil juhul ei tahaks osaline olla. Nad teenivad selle tegevuse pealt hiigelkasumeid, aga inflatsiooni kinnimaksmise ning riskid jätavad teie hooleks. Põrumise korral kompenseerivad keskpangad kahjud teie maksurahadega.

Vähe sellest, et pangad teie käest laenatud raha eest intressi sisuliselt ei maksa, nad esitavad teile arveid, et maksaksite teile kuuluva rahaga hangeldamise eest neile veel peale. Pankade kõikvõimalikud teenustasud ulatuvad Eestis summaarselt sadadesse miljonitesse eurodesse.

Kuna liberaalse ühiskonnamudeli raames pole mõeldav mõjutada pankadesisest töökorraldust riiklike vahenditega, oleks parim viis sotsiaalse õigluse ning pankade ühiskondliku osa tasakaalustamiseks külluslikult maksustada pangandussektori tulud.