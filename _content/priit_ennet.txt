---
nimi: Priit Ennet
tiitel: teadusajakirjanik
---

# Saame arutlevaks võrgustikuks 



Igaühel meist ju on õigus kokku kutsuda arutelu või arutelusari mistahes teemal, mis ühiskonnaelu üht või teist tahku puudutab. Aruteludes esilekerkivad ideed saab panna kirja ja teha kõigile pilve kaudu kättesaadavaks. Järgmistel aruteludel saab ideid korrastada, kategoriseerida ja süstematiseerida. Peagi on tekkinud kõiki tähtsaid ühiskonnateemasid hõlmav argumenteeritud ideede varamu, mida üha edasistel aruteludel saab täiustada, täiendada ja täpsustada.


Arutelusessioonide võrgustikus saavad osaleda kõik, arutelude tulemused on kõigile nähtavad. Kõik on läbipaistev, kõik arhiveeritakse, saladusi ei ole. Osalevad eksperdid, huvilised ja võhikud. Süsteemi hõlmavad ka vastandlikud seisukohad koos neid toetavate argumentidega. Parimad ideed on aga nii hästi põhjendatud ja nii paljude arutlejate osalusega legitimeeritud, et isegi riigivõimul ei jää muud üle kui need teoks teha. Jõukohaseid ideid saab ellu viia muidugi igaüks. Nõnda toimiv arutlev võrgustik ei ole mitte uus organisatsioon, vaid pigem uus kultuur – tõeline osalus- ja arutlusdemokraatia, kus valitseb parima argumendi jõud.