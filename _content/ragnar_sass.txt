---
nimi: Ragnar Sass
tiitel: Garage48 asutaja
---

# Hakkame väljastama idufirmaviisasid


Eestil on praegu eriline võimalus saada revolutsiooniliseks idufirma riigiks, mida ettevõtjad kasutavad katse- ja stardiplatvormina enne oma tootega suurtele turgudele minnes. Eriti vaatavad meie poole suure imetlusega endised NSV Liidu liiduvabariigid, kus on kümneid tuhandeid andekaid tarkvaraarhitekte. Seega, teise ideega esitleks ma idufirmaviisat, mis annaks idufirmade ettevõtjatele võimaluse saada lihtsustatud korras Eestis elamis- ja tööluba. Mul on tutvusringkonnas kümneid inimesi, kes hoolimata Eesti koledast kliimast koliksid siia koos perekonnaga, et siin üles ehitada oma maailma vallutav firma. Silicon Valley üks edu põhjuseid on kahtlemata sinna koondunud maailma parimad ajud. Üle poole sealsete firmade asutajatest ja juhtidest on sündinud väljaspool Ameerika Ühendriike. Eestil on praegu võimalus head mainet ära kasutada, kuigi lähiriigid on meid immigratsioonipoliitika reformiga juba edastamas. 

