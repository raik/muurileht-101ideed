---
nimi: Ragnar Siil
tiitel: Creativity Lab’i asutaja
---

# Lõimime õppekavadesse kultuuri ja loovuse 



Selle asemel, et teha riiklikult üksikuid algatusi või juba suhteliselt tagasihoidliku mõjuga uuendusi (nagu huviringitoetus), käivitaksin ma Suurbritannia eeskujul üle-eestilise loovate partnerluste programmi (Creative Partnership Programme). See tähendab, et kultuur ja loovus peaksid olema õppekavadesse tihedalt põimitud – iga Eesti koolilaps peaks saama vähemalt viis tundi kultuuri- ja loovusõpet nädalas, seda nii kultuuri kogedes (muuseumide, teatrite ja kontsertide külastused) kui ka tehes (joonistades, kirjutades, filme ja muusikat tehes, programmeerides jne). See tähendab, et kultuuritegijad (kunstnikud, kirjanikud, muusikud, tantsijad, mängute tootjad, näitlejad jne) peaksid olema koolides pigem reegel kui erand. 

Mis oleks selle kasutegur? Maailmapraktika on veenvalt tõestanud, et lisaks noorte loovuse arendamisele ja tulevikutalentide avastamisele aitab kultuuri ja loovuse osakaalu suurendamine meie haridussüsteemis kaasa õpitulemuste paranemisele ja koolikiusamise vähenemisele. On oluline, et noored saaksid mitmekülgse kultuurikogemuse. See aitab leida noorte hulgas uusi talente või kasvatab vähemalt kultuurseid kodanikke, kes hindavad kultuuri selle eri vormides.
