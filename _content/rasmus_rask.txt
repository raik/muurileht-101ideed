---
nimi: Rasmus Rask
tiitel: ettevõtja
---

# Suurendame Eesti mehe eluiga kümne aasta võrra



Minu idee on suurendada Eesti mehe eluiga kümne aasta võrra. Mõistan, et see võib tunduda kosmos, aga ma olen selline lillelaps, kes usub, et meie kõigi elud oleksid õnnelikumad, kui isad, vanaisad, abikaasad ja elukaaslased elaksid sama kaua, kui Eesti naised juba elavad – vähemalt 80-aastaseks.

Ja teate – see on tehtav. Island on sellega hakkama saanud, Rootsi samuti. Surematuse seerumit pole vaja, piisab, kui meie lapsed alustaks alkoholi tarbimisega pisut hiljem kui 11-aastaselt, näiteks 16-aastaselt. Veel parem, kui nad ootaksid, kuni täis kasvavad – siis oleks umbes kümme korda väiksem tõenäosus, et nad täismehena mingi tigeda sõltuvuse (alko, narko, kasiino jne) üles korjavad, millesse hääbuda. Ja teine asi on see, et keskealised mehed, nagu ma ise, võiksid umbes poole vähem juua. Ütleme, et *less is more*.

Kuigi käitumine algab peast ja suhtumine kodust, on ka riigil ühtteist võimalik ära teha. Näiteks tasuks ehk kaaluda, kas peab ikka olema 196 alkopoodi iga kümne tuhande inimese kohta. Rootsi saab hakkama 4–5 kauplusega. Samuti võiks mõelda, kas magusad siidrid ja muud alkohoolsed joogid – need laste lemmikud – peavad olema sama hinnaga kui Limpa. No ja alkoreklaami võiks ka kuidagi ära unustada – tubakareklaami ei oska vist meist keegi taga igatseda.