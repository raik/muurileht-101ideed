---
nimi: Raul Eamets
tiitel: majandusteadlane
---

# Viime Eesti talendijahile



Eesti on vananeva rahvastikuga riik, lisaks on meil praegu negatiivne migratsioonisaldo. Maksumaksjate - ülalpeetavate suhe halveneb. Need on protsessid, mis on sisuliselt pöördumatud, sest nende laste emad, kes 20 aasta pärast tööturule sisenevad, peavad olema juba praeguseks sündinud. Lisaks sellele oleme me väike riik, kus kõiki erialasid ei ole mõeldav arendada ja õpetada võrdse tähtsusega, selleks ei jätku lihtsalt ressurssi.


Ei piisa sellest, kui me leevendame mingeid migratsioonipiiranguid, sest selle eeldus on, et Eesti on koht, kuhu kõik tahavad tulla. Paraku oleme me ainult väravaks Skandinaavia heaoluühiskondadele. Kõik riigid võitlevad selle eest, et ajusid endale saada. Eesti riigile oleks vaja riiklikku süsteemi, mis vahendaks meie ettevõtetele kvalifitseeritud tööjõudu piiri tagant. See ei peaks olema passiivne, nagu on praegu EURES, vaid aktiivne. Kas selline institutsioon moodustatakse töötukassa (mille nime peaks kohe ära muutma töökassaks) tiiva all või on see iseseisev institutsioon, on poliitiliste valikute küsimus.