---
nimi: Rein Raud
tiitel: õppejõud
---

# Paneme käivitusettevõtted maapiirkondadega koostööd tegema



Ma ei leia, nagu mõni poliitik on öelnud, et maaelu osas on lahing kaotatud. Tuleb lihtsalt luua teistsugune maaelu. ELi tingimustes on veider kujutada Eestile ette suurt agraartulevikku – mida põllumajandus võiks teha, on pakkuda ökoloogilist konkurentsi muude maade toodangule ja ehk ka katta piima-liha vajadused, vaevalt muud. Aga kus on kirjas, et maal peavad kindlasti elama just talupojad? Või et taludes ei võiks tegeleda muuga, mis pole tingimata turism? Ühesõnaga: riiklikult võiks toetada programmi, kus mõni Eesti käivitusettevõtetest sõlmiks konkreetse vallaga koostöösidemed. Ühelt poolt tooks see sinna elama noori ja suhteliselt kõrgepalgalisi inimesi, teiselt poolt aga arendaks välja neile vajaliku infrastruktuuri alates väljaspool õppetööaega kultuurikeskusena toimivast raamatukogust ja lõpetades reede õhtuti linna sõitvast bussist, mis toob kokkulepitud ajal klubimaastikult tagasi. Kuidas oleks, kui näiteks IT-õpet annaks 30 õpilasega maakoolis keegi noortest isadest ja maailmatasemel? Kui kunstiõppes osaleks edukas veebidisainer? Meie linnadel on muu maailmaga võrreldes ju siiski vähe välja panna, palju rohkem on väärt rahu, mets, meri ja värske õhk.