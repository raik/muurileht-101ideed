---
nimi: Rein Sikk
tiitel: ajakirjanik
---

# Kutsume poliitikud koos valijatega sauna



Suurem osa jamasid siin ilmas sünnib sellest, et inimesed ei vaevu piisavalt üksteisega suhtlema, üksteisele otsa vaatama, üksteist ära kuulama, ei vaevu vajadusel vaidlema silm silma ja hammas hamba vastu.

Poliitikute ja rahva võõrandumine on ka infoajastu mugavusest põhjustatud fenomen, sest otsesuhtlusele eelistatakse liigtihti vahendatut, olgu see siis Facebook, Twitter, Skype, pressiteated või meediakanalid. Aga see ei pruugi viia soovitud sisulise tulemuseni. Seega, kui tahame, et poliitik meie huve kaitseks ja et valija poliitikut mõistaks, tuleb leida võimalus nööbist kinni võtta ja rääkida, rääkida. Veel parem – rääkida nii, et nööbid ja lipsud ei segaks ning seisust ei näitaks. Rääkida nii, kuis mehed muiste – sauna soomeugrilises võrdsuses.

Seda varianti oleme hoolega kasutanud Kadrina külasaunas, kus ainuüksi külarahva ees olnud ja nendega koos leilitanud ministreid on kuraditosin, rääkimata muudest kultuuri-, spordi- ja poliittegelastest. Ja kui oled ikka külamehega koos leili visanud ja tema seljagi puhtaks mõsknud, ei saa sa sugugi talle antud valimislubadust unustada või talle lihtsalt hambasse puhuda. Muuseas, meie külas jagatakse juba ammu poliitikuid selle järgi, kes julgevad otseütlevate külameestega sauna tulla ja kes ei julge. Loomulikult saavad esimesed meie külast valimistel maksimumhääled.