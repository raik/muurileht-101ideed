---
nimi: Riina Raudne
tiitel: Terve Eesti SA asutaja
---

# Investeerime ennetusse – nutikalt ja tõhusalt



Teismeeale omane riskeeriv käitumine võtab Eestis destruktiivseid vorme, näiteks avaldub see sõltuvusainete kuritarvitamises väga varases eas. Paljud eesti lapsed kasvavad suhtelises vaesuses, nende koolirõõm on madalavõitu ja stressitase kõrge. Kuidas seda parandada? Laste areng toimub mitmes üksteist mõjutavas kontekstis korraga – kodus, koolis, huviringis, kaubanduskeskuses, televiisori ees ja linnakeskonnas. Näeme, et ennetuses ei ole nende kontekstide vahel praegu piisavat koostööd – on palju üritusi, infopäevi ja lühiajalisi aastaseid programme, mille eesmärgid võivad olla eriilmelised, ja ennetuse vähesed abivahendid ei too soovitud mõju.

Oleks tore, kui Eestis areneks ennetuse ja laste arengu jaoks terviklik ühismõju nägemus: olukord, kus kõik lastega kokkupuutujad, lapsevanematest ja kasvatajatest kuni huvihariduse õpetajate, treenerite ja linnakonstaablini välja, tajuvad, et nende töö panustab ennetuse ja kasvatuse ühissüsteemi ning nende oskuslikkus ja hea tahe toetavad laste arengut.
 
Ühismõju visioonile saab ehitada tõenduspõhiste ennetusprogrammide süsteemi, mis
aitaksid kodu- ja koolikeskkondade koostöös õpetada lastele õigel ajal eakohaseid emotsionaalseid, sotsiaalseid ja muid toimetulekuoskusi ning tagada toetavad kasvukeskkonnad vähendamaks destruktiivset riskikäitumist, koolist väljalangemist ja hilisemat tööelust kõrvale jäämist. Mõned sellised tõendatud mõjuga programmid on juba Eesti oludele kohandatud. Praegu katsetatakse suuremahulist vanemaharituse programmi ja koolivalmiduse programmi “Hea käitumise mäng”. Meil on tõenduspõhine kiusamisevastane programm KiVa ja teismeliste vanematele suunatud programm “Efekt”.  

Meil ei ole selliseid tööriistu või programme tegelikult palju juurde vaja – vaja on aga sünergiaid juba eestistatud programmide vahel, ning koostoime edasiarendamiseks on omakorda vaja jätkuvat juhtimist, tahet ja toetust selliseid algatusi mõõta, rahastada, kasvatada ja tavalistesse koolikeskkondadesse lõimida.