---
nimi: Robert Kitt
tiitel: Swedbank Eesti üksuse juht
---

# Muudame kultuuri rahastamise mitmekesisemaks


Riik peab enne mistahes muude eesmärkide seadmist garanteerima, et ta olemas oleks ja kestaks. Selleks on aga omakorda vaja kriitilist hulka kultuurikandjaid – Eesti inimesi – ja samuti kultuuriloojaid. Eesti riigi suurim ülesanne on tagada kultuurikandjad ja soov eestikeelses kultuuriruumis osaleda.

Kultuur püsib väärtuskandjatel ehk Eesti inimestel, keda motiveerime selles rollis püsima elujärje edenemisega. Kunst omakorda vajab loojaid, kes vajavad raha. Leian, et kultuuri rahastamine peaks olema hajutatum. Ehkki on loogiline, et riik, kes täidab suurima tellijana kultuuri toel oma olulisimat eesmärki – jääda püsima –, on ka kultuuri suurim rahastaja, on riigi praegune 60–70-protsendiline osakaal kultuurirahva rahakotis liiga suur. Erasektori raha on kultuuri rahakotis 30–40 protsenti. Valdavalt tähendab see piletite müügist ja muust ärilisest tegevusest teenitud omatulu. Eraettevõtete toetusraha moodustab kultuuri eelarvest vaid 1–2%.

Kuidas tuua kultuuri rohkem erasektori raha? Võluvits võiks olla tolerants avalikus keskustelus, raha- ja kunstiilma suurem soov jõuda üksteise mõistmiseni. Vastandumine ettevõtluse ja loomemaailma vahel ei vii kuhugi.

Ettevõtjad tahavad praegu sisuliselt kaasa mõelda, kuidas ühiskonnas erinevaid valupunkte lahendada või kuidas aidata olulistel kultuurisündmusel teoks saada. Otsitakse algatusi, kus ettevõte saab panustada ka midagi muud kui sponsorraha – kohti, kus võiks olla abi ettevõtjate teadmistest ja oskustest või kus ettevõtte töötajad saaksid kaasa lüüa vabatahtlikena. Edukad ettevõtjad teavad kõike efektiivsest majandamisest – see on oskuste ja teadmiste pagas, mis ei jookse mööda külgi maha ühegi eluala esindajal, nii ka loomerahval. Sestap tasub eraettevõtte raha kaasamise üle kaalujal mõelda ka sellele, kas ja kuidas saaksid eraettevõtjad olla sisuliselt kasulikud nii oma teadmiste kui ka tööjõuga.

Kultuuritööstus loob töökohti, tõmbab ligi investeeringuid, tekitab maksutulu, ergutab kohalikku majandust turismi ja kohaliku tarbimise kaudu. Enamgi veel, elukvaliteedi parandajana täiendab loomesektor kogukonna arengut, mis omakorda meelitab kogukonda noori professionaale. Ettevõtted aga valivad tegutsemiseks selliseid paiku, kus liiguvad andekad inimesed ning kus ootab ees töötajate väärtustega haakuv elukeskkond.

Nii on riigi huvides mõista loomemajanduse tähtsust ja hoida silme ees terviklikku vaadet sellest, kuidas maksimeerida kultuuritööstuse kasu ühiskonnale. Erasektori huvides on rahastada kultuuri, et püsiks ja areneks viljakas kogukond. Loovtöösturitel tuleb omakorda mõelda, kuidas koos töötades oleksid ka rahastajate huvid kaetud. Kui kõik panustavad, siis kõik ka võidavad. Kunstnikele jagub vahendeid, kultuur säilib, majandus toimib, riik kestab.


