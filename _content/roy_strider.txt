---
nimi: Roy Strider
tiitel: kirjanik
---

# Kujundame Eestist ametliku ja toimiva ökoriigi



Tänapäeva maailmas teravneb puudus puhtast õhust, veest, toidust, meelest, keskkonna- ja meelerahust. Eesti on oma võrdlemisi puutumatu looduse ja maapiirkondade väga hõreda inimasustusega muust maailmast selgelt eristuv paik, mille eelise oskusliku ärakasutamisega looksime oma eduloo ning tõtlevale ja mürgitatud maailmale alternatiivi või eeskuju. Väike- ja mahepõllumajandus, käsitöö puhtast, orgaanilisest ja taastuvast materjalist, ökoturism ning puhtad mõtted viiksid meid kahtlemata nii Skandinaavia kui ka Lääne-Euroopa riikide ülikiires tempos kasvavale maheturule ning annaksid meie esivanematest maarahva pärandile, meie identiteedile ning juurtele uue hingamise, uue alguse.

Endist viisi jätkates saabub peagi tagasipöördumatu hetk, kus maailmas ei olegi enam mürgivaba toitu, puhast õhku ega põhjavett. Aga meil ei ole planeeti B. On aeg tegutseda ning aidata uutmoodi kursivõtuga nii iseennast kui ka kõiki teisi elusolendeid.