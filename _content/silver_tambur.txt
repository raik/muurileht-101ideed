---
nimi: Silver Tambur
tiitel: veebiajakirja Estonian World asutaja ja peatoimetaja
---

# Teeme Eestist Euroopa nutikaima riigi



Seame eesmärgiks, et Eestist saaks kõige nutikam riik Euroopas. Nutikuse ja tarkuse mõõtmiseks on mitu parameetrit – PISA-testide andmetel läheb Eestil juba väga hästi ka maailma mastaabis. Keskmine IQ on raamatu „IQ and the Wealth of Nations“ andmetel Euroopa riikidest kõrgeim (102) Austrias, maailma kõrgeim (107) Hong Kongis. Me räägime suurest eesmärgist – saavutada Eestis Euroopa kõrgeim keskmine IQ. Tulevikus saame maailmas oma positsiooni parandada vaid nutikuse ja tarkusega, odav tööjõud meid kaugele edasi ei vii.

Nutikus ja tarkus võiksid saada märksõnadeks ka riigiüksuste juhtimisel. Võiks luua kahekojalise parlamendi. Praegune seadusandlik võim ehk riigikogu oleks näiteks 81-liikmeline, millele lisanduks 20-liikmeline nn Tarkade Koda. Tarkade Kojal oleks pigem nõuandev roll, mis tegeleks Eesti pikaajalise arengu seisukohast oluliste teemadega ning annaks vajadusel riigikogu otsustele hinnangu. Tarkade Koja liikmed oleks samuti roteeruvad – näiteks vahetuks iga nelja aasta tagant viis liiget (riigikogu valimiste tsükkel). Sinna kuuluksid ülikoolide esindajad, maailmas läbi löönud eestlased, pikaajalise kogemusega riigimehed ja -naised, miks mitte ka ekspresidendid jne.