---
nimi: Sulev Valner
tiitel: ministeeriumi nõunik
---

# Muudame Tartu Eesti teiseks riiklikult arendatavaks keskuseks



Lõuna-Eestis elava inimesena näen ühe suurima potentsiaaliga mõttesuunana kõike, mis aitab vähendada Eesti liigset koondumist vaid ühte mereäärsesse keskusesse ja selle ümber. Tartu tuleks ametlikult kuulutada Eesti teiseks riiklikult arendatavaks keskuseks, varipealinnaks, kui soovite. Ajalooliselt tähendab see suuresti selle Eesti sisemiste keskuste jaotuse taastumist, mis oli veel näiteks eelmise sajandi esimesel poolel loomulik. Usun, et rohkem kui ühe tugeva keskusega süsteem on ka põhimõtteliselt arenguvõimelisem ja vastupidavam kui monokeskuseline. Suund tuleks võtta sellele, et panna Tallinna ja Tartu vahel sõitma sellised kiirrongid, mis läbiksid selle vahe vähem kui tunniga. Jah, see on suur investeering, mis ilmselt eeldaks pigem uue kiire raudtee rajamist, aga muu maailma mõistes ei midagi enneolematut ja isegi mitte midagi väga erilist. Näiteks ei muudaks neljarealine maantee eriti selle vahemaa läbimise aega, küll aga kiire raudtee. Siis ei oleks ka väga vaja muretseda, kummas linnas asub parasjagu üks või teine riigiasutus koos töökohtadega. See ei oleks suur asi ainult Tartule, vaid ka kogu tema lõunapoolsele tagamaale. Tallinnas seda tihti ei aduta, aga iga kümnes eestlane elab endiselt Kagu-Eestis. Umbes 90 000 eesti inimest Võru-, Valga- ja Põlvamaal on Eesti arenguks päris suur ja praegu sageli alakasutatud potentsiaal.
