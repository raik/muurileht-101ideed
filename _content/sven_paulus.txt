---
nimi: Sven Paulus
tiitel: Generaadio peatoimetaja
---

# Loome maailma metropolidesse Eesti kultuurisaatkonnad



Luua riigi ja erasektori ning kodu- ja nn väliseestlaste koostöös maailma peamistes metropolides Eesti kultuurisaatkonnad, võttes eeskuju teistest sarnastest algatustest (Soome Instituut, British Council, Prantsuse Kultuuriinistituut jne). Need oleksid paigad Eesti riigi, meie majanduse ja selle edulugude, looduse ja kultuuri tutvustamiseks ning ka vajaliku turismialase teabe andmiseks. Samuti oleksid Eesti Pesad tõmbe- ning kooskäimiskeskusteks kohapeal elavatele eestlastele ning estofiilidele.

Eesti diasporaa väljaspool meie enda riigi piire on üha suurenemas. Nii Euroopas, Austraalias kui ka mujal maailmas elab kümneid tuhandeid eesti rahvusest inimesi, kelle side kodumaa ja siin tehtavaga kipub paraku mõnevõrra nõrgaks jääma. Samuti igatsevad paljud neist rahvuskaaslastega suhtlemist ja kooskäimist. Eesti Pesad aitaksid ühendada ja liita samas eesti keeleruumis viibivaid inimesi, luua koostööd kodumaal ja välismaal olijate vahel. Ideaalis võiksid Eesti Pesad alguse saada kohapeal elavate eestlaste vabatahtlikust koostööst, mille edenedes pakuksid Pesad ka otsest võimalust seal töötada või praktikat sooritada.

Eesti ei ole maailmas väga laialdaselt tuntud riik, Euroopa otstes (UK, Portugal, Hispaania) on meist kuulnud vaid üsna vähesed, mujal ilmselt vähemgi. Eesti Pesade loomine maailma metropolidesse ning nende baasilt erinevate ürituste organiseerimine, kultuurisündmuste korraldamine, majanduse ja innovatsiooni tutvustamine aitaks meil jõuda riikides palju laiema publikuni. Suurem tuntus ja isiklik seotus omakorda lähendab – võimaliku riikliku agressiooni korral on põhjust Eestit toetada palju suuremal hulgal inimestel.
