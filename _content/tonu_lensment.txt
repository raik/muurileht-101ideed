---
nimi: Tõnu Lensment
tiitel: teatrijuht
---

# Loome loovisikutele ja loomingulistele vabakooslustele tugistruktuuri



Tuleks välja töötada valdkondadevaheline administratiivsete tugistruktuuride poliitika vabakutselistele loovisikutele, loomingulistele vabakooslustele, laste ja noorte vabaaja sisustamisega tegelevatele ühendustele, huvikoolidele, spordiseltsidele jt mittetulunduslikku, ühiskondlikult olulist loome- ja haridustegevust kandvatele organisatsioonidele ja isikutele. Käivitub riigi või omavalitsuse toel toimiv terviklik tugitegevuste struktuur, mis järjepidevalt eraldab paralleelselt tegevustoetusi ja projektipõhist toetust. 

Loome- ja huvihariduse valdkond on Eesti riigis suures osas suunatud eraõiguslikel alustel vabade kodanike ja nende vabalt loodud ühingute endi majandada. Kardan, et vormiline vabadus on innukalt omaks võetud ekslikult, mõistes seda sisulise vabadusena. Loovinimesed ja huvihariduse eestvedajad ei ole loomult eraettevõtjad. Loovtegevus ja huviharidus ei allu ega tohi olla allutatud turumajanduse reeglitele. Meie praegune kultuuri- ja huvihariduse poliitika seda paraku eeldab.

Tänapäevane otsinguline ja eksperimenteeriv loometegevus ning lastele ja noortele suunatud loometegevus ja huviharidus ei ole ega saa olema tulus äri, mis hoiaks tegijaid tegevuse juures ka geeniuse kadudes või initsiatiivi lakates. Paljud vabakutselised loovisikud, loovad kooslused, huvikoolid ja noorte spordiklubid on siiani toiminud üksikisikute entusiasmi najal. Entusiasm raugeb, geenius kaob ja tegevus kukubki kokku. Ei osata ilma vaimustuseta edasi olla. Ei suudeta end kõige elementaarsemal tasandil ära majandada. On erinevaid toetusprogramme, turul on vaba raha, kuid tegijail puudub tihti oskus seda kõike leida.
 
Me ei pea hakkama nüüdseks kujunenud struktuuri muutma. Me ei pea hakkama õpetama loovisikuid ja sportlasi ennast ise majandama. Piisab vaid, kui ka Eestis on nn vihmavarjutüüpi katusorganisatsioonid – kohad, kust nad saaksid iga hetk nõu küsida.
