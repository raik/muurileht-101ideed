---
nimi: Tõnu Runnel
tiitel: ettevõtja
---

# Teeme Eesti headele uutele tulijatele atraktiivseks



Inimressursi kui majanduskasvu põhieelduse prognoosid on pessimistlikud. Meie loomulikku negatiivset iivet ei ole võimalik ega tarvis ümber pöörata. Tulutu on unistada hüppeliselt kasvavast sündimusest või väljarände peatumisest. Vähenev arv lapsi naise kohta või noorte rändeluviis ei ole Eesti-spetsiifilised nähtused, need vormivad ümber kogu läänemaailma. Tarvilik on siinkohal tajuda konteksti – rahvastiku vähenemine on aeglane protsess. Prognooside kohaselt väheneb elanikkond aastas 0,5%, s.o ca 5000 inimese võrra.

Väljarändajate takistamine on viljatu tegevus. Objektiivselt pole võimalik Eestisse luua seda, mida ettevõtlikud, loovad inimesed väljast otsima lähevad – eneseteostust hiigellinnas, äri rajamist mõnes tehnoloogia tippkeskuses. Teised väljarändajate segmendid on vähem kriitilised – nn majanduspagulaste arv väheneks majanduskasvu jätkumisel ning kliimapõgenikud on marginaalne hulk.

Eesti on aga juba praegu huvipakkuv nii enamikule siiajääjatele kui ka väiksele siiakolijate kasvavale hulgale. Just nimelt väljapoole vaatav atraktiivsus ja selle vastutustundlik, valikuline rakendamine on meie rahvastikustrateegia uus kese. Vajame ettevõtlike, loovate inimeste väikesemastaabilist sisserännet. Nad poleks lihtsalt äraminejate asendus, täieõiguslike ühiskonnaliikmetena võimendavad uued inimesed majandust keskmisest rohkem. Nii on enam kui 50% USA parimatest idufirmadest ja 40% Fortune500 ettevõtetest esimese või teise põlve ameeriklaste asutatud.

Eesti atraktiivsus erineb olemuslikult maailma suurte keskuste omast, ent on selgelt olemas. Pea kõik maailmas läbi löönud Eesti idufirmad on siin oma kohalolu kasvatanud ka pärast edu leidmist. Nende arenduskeskused on siin ja kui neil on piisavalt lihtne inimesi juurde tuua, siis paljudel need ka edaspidi kasvavad.

Ma ei arva palju riiklikest ettevõtluse otsetoetustest, küll aga on riigil keskkonna loomisel põhiosa. Laias laastus on meie suund juba hea, vaja on koostööd ettevõtjatega veelgi süvendada.