---
nimi: Tõnu Viik
tiitel: filosoof
---

# Juurutame Eesti valitsemises strateegilise mõtlemise


Eesti ürituse õnnestumine tähendab topeltülesande lahendamist: vaesusest väljarabelemist ja eesti rahva jätkusuutlikkuse tagamist. Neist juba esimese ülesande lahendamine oleks tõeline vägitegu. Kuigi kõik seda üritavad, suudavad ainult väga vähesed riigid oma majanduselu korraldada selliselt, et nad lühikese ajaga teistele järele ja neist ette jõuaksid. Kui sellega liiga pikalt läheb, ei õnnestu meil aga rahvast koos hoida. Indias võiks liberaalselt eeskujuliku majandusmudeli abil turgutada majandust kasvõi 100 aastat ning hiljem selle vilju nautida, aga tänapäeva Eestis oleks vaja sellist mudelit, mis oleks ühtaegu nii ettevõtlust arendav kui ka inimesi säästev. Ja see on erakordselt raske ülesanne. Seetõttu õnnestubki globaliseeruvas maailmas hoida väga vähestel väikerahvastel omakeelset keskkonda elujõulisena. 

Topeltülesande lahendamiseks ei ole meie käsutuses kuigi suuri ressursse ei maavaradena ega inimestena. Järelikult pole meil millelegi muule tugineda kui erakordselt nutikale valitsemisele.  Kas erakordselt targa valitsemise saavutamine on Eestis võimalik? See peaks olema Eesti eesseisvatele katsumustele vastamise põhiküsimus. Me näeme, et Eestis on võimalik saavutada suhteliselt korruptsioonivaba vastutustundlik valitsemine, kus aetakse asju korrektselt ja (piinliku täpsusega) seadusi järgides. Aga kas meie valitsemine võiks muutuda ka strateegiliselt võimekaks? Ei Eesti poliitikutel ega valitsuse liikmetel ole kombeks pidada avalikke debatte meie eksistentsiaalsete põhivalikute üle. Valitsuses ei näi keegi mõtlevat sellele, et kui me jätkame praegu kõigi käimasolevate tegevustega, siis kui pikaks ajaks Eesti veel alles on. Strateegilise mõtlemise puudusele Eesti valitsemises on viidanud mitmed mõttekojad, arvamusartiklite autorid ja riigikontroll. Selle juurutamisest peakski alustama ja see peaks olema peaministri esimene ülesanne.
