---
nimi: Toomas Trapido
tiitel: ökoloogilise ilmavaate edendaja
---

# Seadustame kogukonna juriidilise koostöövormina


Eesti kõige suurem ja peaaegu kasutamata potentsiaal peitub inimeste iseorganiseerumises – võimes üheskoos oma elu korraldada ning vajalikke ja häid asju teha. Selle enamjaolt uinuva võime äratamiseks panen ette luua kogukondliku organiseerumise jaoks uus juriidiline koostöövorm. Nimetagem seda kogukonnaks. Kogukonnal oleks õigus erinevaid eluvaldkondi ise suuremal või vähemal määral korraldada (praegu toimiva näitena vabatahtlik pääste) ja mis kõige olulisem – pidada riigi ja omavalitsusega läbirääkimisi, millised funktsioonid enda kanda võetakse ja millise osa maksudest saab kogukond enda elu korraldamise eest sihtotstarbeliselt endale jätta. 

Sellise võimaluse korral prognoosin, et aktiivsemad kogukonnad hakkavad ka seni üpriski riigi ja omavalitsuse pärusmaaks peetud valdkondi, nagu haridus, esmatasandi arstiabi jne julgemalt korraldama. Kindlasti tuleb sellist kokkuleppimist ning katsetamist vaadelda näiteks kümneaastases perspektiivis, mille jooksul head ja vead välja tulevad ning osaliste usaldus teineteise vastu suureneb. Igal juhul usun, et kogukondlikule isekorraldamisele teatud seadusliku jõu andmine muudab väga paljude inimeste elu Eestimaal tervemaks ja sisukamaks.