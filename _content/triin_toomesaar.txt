---
nimi: Triin Toomesaar
tiitel: haridusaktivist
---

# Anname õpetajale iga 3–4 aasta järel kontakttunnivaba tööaasta



Mõeldes õpetajaskonna vanusele, pedagoogide palkadele ja töökoormusele, õppeainete vaevalisele lõimimisele, lokkavale koolirõõmutusele ning koolielu kaugusele tegelikkusest, vajab meie haridussüsteem vähemalt kapitaalremonti, kui mitte lausa lammutamist ja uuesti üles ehitamist. Kust alustada? Hoogsalt jätkuva palgatõusu ning teiste võimalike õpetajatöö populaarsuse kasvatamise meetmetega paralleelselt tuleks seada õpetajate kontakttunni koormustele lagi, arvestades aine iseloomu (näiteks emakeeleõpetajate koormuslagi võiks olla 16–18 kontakttundi nädalas), ning iga 3–4 aasta järel tuleks õpetajale võimaldada üks kontakttunnivaba tööaasta. Mainitud meetmed aitaksid vältida läbipõlemist ning õpetajad saaksid rohkem aega end järjepidevalt täiendada, õppematerjale ajakohastada ning lõimida ainet aktuaalsete teemadega, muutes õppimise konkreetsetele klassidele ja õpilastele sobivamaks.

Haridusest sõltub riigi jätkusuutlikkus ning meie kodanikkonna kvaliteet: millised on tulevaste kodanike väärtused ja oskused, lojaalsus oma riigile, teadlikkus ühiskondlikest protsessidest ning nendes osalemise aktiivsus jne. Haridusparanduste selgeks prioriteediks seadmine on muu hulgas investeering pehmesse julgeolekusse, mis jääb tänapäeval pahatihti kõva julgeoleku varju.
