---
nimi: Urmo Kübar
tiitel: kodanikuaktivist
---

# Viime kogukonnapraktika kõikidesse koolidesse



Minu unistuste Eesti on kogukond, kus inimesed ei pea end tähtsusetuteks tegelasteks, kellest midagi ei sõltu, aga ka mitte hoolimatuteks ülbikuteks, vaid sellisteks, kes tahavad ja oskavad ise ja koos teistega oma probleeme lahendada ja rõõme jagada. Umbes selline on mu kodukant Kalamajas ja kindlasti veel paljud paigad, ent kaugeltki mitte kõik. Selline muutus ei ole saavutatav ühe geniaalse otsusega, vaid sünnib aja jooksul, nii nagu levivad viirused – kokkupuudetest sellise n-ö hea kodaniku pisiku kandjatega. 

Üks asi, mida parlament selle juures saab ära teha, oleks laiendada vabaühenduste liidu EMSLi algatatud ja praegu kuues gümnaasiumis heade tulemustega toimiv kogukonnapraktika kõikidesse koolidesse.
Kogukonnapraktika viib ühiskonnaõpetuse tundides abituriendid kokku kohalike vabaühendustega, kus nad saavad ühest küljest aidata organisatsiooni enda jaoks huvipakkuvate tegevustega, aga selle käigus õppida ja harjutada mitut eluks vajalikku oskust, nagu probleemide märkamine, neile lahenduste leidmine, koostöö, oma kogemuste sõnastamine ja analüüsimine – asjad, mida üksnes teoreetiline õpe ei paku.