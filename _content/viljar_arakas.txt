---
nimi: Viljar Arakas
tiitel: ettevõtja
---

# Elustame Tallinna börsi



Peale Eesti Telekomi ja Hansapanga lahkumist on meil tõsine puudus rahvusvahelistest staarettevõtetest (kui Tallink kõrvale jätta), et börsile eluvaim sisse puhuda. Selleks noteeriksin ma Tallinna börsil nende riigile kuuluvate äriühingute vähemusosaluse, mis ei kätke endas olulist julgeolekustrateegilist eesmärki. Miks on “elus börs” Eesti jaoks oluline? Probleemiks on uute äriideede rahastus. Praegune rahastus on pangalaenude keskne. Pangalaenu saab teadupärast selline projekt, mis on ennast juba elus tõestanud – ükski start-up ei saa projekti alguses laenu. Seega on vaja kiirendada investeerimiskapitali vereringet, millega edukad ettevõtted leiaksid tee börsile, ning sealt vabanenud kapitali abil omakapitali pakkumise uutesse äriideedesse. Hetkel on Tallinna börsi ettevõtete kogu turukapitalisatsioon kõigest 10% Eesti SKTst, maailma keskmine on 90%. Edetabeli usku oleva Eesti jaoks on see pingerida, kus me näeme väga kehv välja ning see pole kohe kuidagi kohane dünaamiliseks Põhjamaaks pürgiva riigi ambitsioonile. Erasektori esindajana pean tunnistama, et börsi elustamisega ei saa erasektor üksi hakkama. Riik saaks siin olla oluline suunanäitaja, mille sissetallatud rada saaksid erafirmad hiljem edasi käia. Lisaks paraneks riigifirmade läbipaistvus, juhtimine ja väheneks riigi osatähtsus majanduses.